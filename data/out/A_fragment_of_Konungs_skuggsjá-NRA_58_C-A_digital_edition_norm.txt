… Svá er af þeiri keldu ok því vatni er þar í , at þat er þefjat allíkt mungáti , til gnógs at drekka , ok þat er þat fái nǫkkut svá á menn , ef þat er mjǫk drukkit . En ef menn gera hús um kelduna , þá hverfr hon brott ór húsinu , ok brestr upp fyrir útan húsit . Svá er ok sagt , at menn megu þar af drekka við kelduna , slíkt hvar er vill . En ef þeir fýsask  at hafa brott með sér , þá dofnar þat skjótt , ok er þat þá eigi betra en annat vatn eða þaðan verra . Nú gátum vér fyrir þǽr sakar svá marga hluta ok smára , at slíkir hlutir þykkja þar undarligir vera . Eigi má ek ok hug mínum á koma fleiri þá hluti , er þar eru áminningaverðir í því landi . Nú með því at vér hǫfum þá gamanrǿðu upp hafða , at rǿtt um undr þau , er á Íslandi eru eða í Íslandshǫfum , þá lúkum vér henni með því , at vér heyrum minning þeira hluta , er í Grǿnalandshǫfum eru  eða á því landi sjǫlfu . Þó at vit skyldum fleira um þessi lǫnd rǿða , þá eru þau þó mjǫk með ýmisum háttum ok eru þau eigi ǫll eftir einum hǽtti , því at þau undr er eru annathvárt á Grǿnalandi eða Íslandi þá eru bǽði með ofgangi frosts ok jǫkla , eða elligar elds ok bruna , eða með stórum fiskum ok mǫrgum ǫðrum hafskrímslum . Ok er hvárttveggja þat land svá illt ok snarpt , at þat er náliga óbyggjandi fyrir þá sǫk . En Írland er náliga landa bezt þat er menn vitu , þó vaxi þar eigi vín á , ok eru þar margir hlutir þeir er undarligir munu þykkja , ok þó þeir hlutir sumir er þat land man kallat vera helgara en ǫnnur lǫnd af þeim hlutum , þar eru undarligir í . Þat liggr á þeiri heimssíðu er svá vel er temprat saman hiti ok kulði , at þar verðr aldri of heitt , því at þar verðr aldrigi ofrhiti at meini um sumrum , ekki ok ofrkulði at meini um vetrum , því at um ǫllum vetrum , þá fǿðisk þar allt búfé úti , bǽði naut ok sauðir . Ok náliga eru menn þar klǽðlausir bǽði um vetr um sumar . En þat land er svá heilagt umfram ǫnnur lǫnd , at þar má ekki eitrkykvendi þrífask á , hvatki ormr né padda , né engi ǫnnur eitrkykvendi , ok þó at þat sé flutt þannig af ǫðrum lǫndum , þá deyr þat þegar , er þat kennir bera jǫrð eða beran stein . Ok þó at nǫkkut sé tekit ór því landi , annathvárt tré eða mold eða sandr , ok flutt í ǫnnur þau lǫnd , er eitrkykvendi eru í , ok er þeim sandi eða moldu sáit í hring um þau , þar sem þau liggja , þá komask þau aldrigi síðan út um þann hring , ok þar liggja þau ǫll dauð í . Svá ok þó at þú takir tré þat , er ór þessu landi er , er nú rǿddum vér um , ok dragir í hring um þau , svá at þú skeðir jǫrðunni með trénu , þá liggja þau ǫll dauð í þessum hring . Þat er ok  mǽlt um Írland , at jafnmikit eyland sem Írland er , þá vitu menn þat varla , er jafnmargr sé heilagr maðr í sem þar . Þat er ok mǽlt , at sú þjóð er þat land byggvir , er bǽði grimm í sér ok svá drápgjǫrn  ok mjǫk ósiðug . En svá drápgjarnir sem þeir eru , ok svá margir sem helgir eru í þeira landi , þá hafa þeir engan drepit af þeim , ok allir þeir helgir menn er þar eru , hafa sóttdauðir orðit , því at þeir hafa heilhugaðir verit við alla góða menn  ok helga , þó at þeir verit hafi grimmir sín á millum . Vatn eitt er ok þat í landi því , er undarligt er sagt í frá náttúru þess . En þat vatn er kallat á þeira tungu  logheehag . Þat vatn er vel mikit at vexti . En sú er náttúra þess vatns , ef þú tekr tré þat , er sumir kalla beinvið , en sumir hulfr , en á latínu er kallat acrifolium , ok setr þú þat í vatnit , svá at sumt stendr niðr í jǫrðina , en sumt í vatninu , en sumt upp ór vatninu , þá verðr þat at járni , er niðr stendr í jǫrðina , en þat at steini er í vatninu er , en þat tré sem upp stendr ór vatninu , sem áðr var þat . En þó at þú takir annars konar tré en þetta , þá hafnar þat ekki sinni náttúru , þó at þú setir þat í þat sama vatn … … Þeim , svá sem vera mundi á apaldri í tíma sinn réttan , ok tók hann þá þar af þrjú epli ok fǿrði sveininum . En þá er sveinninn hafði etit  af þeim eplum , þá tók sótt hans at léttask , ok varð hann heill sóttar þeirar . En píll sá hefir jafnan síðan haldit þeiri gjǫf , er guð gaf honum þá , því at hann berr á hverju ári epli svá sem apaldr , ok heita þau jafnan síðan hins helga Kevinus epli , ok fara þau allt Írland síðan með þessum hǽtti , at menn eta þar af , ef þeir verða sjúkir . Ok þykkjask þeir menn fró á finna , at þau eru góð við ǫllum sjúkleikum manna . En ekki eru þau girnilig til áts fyrir sǿtleiks sakir , ef menn hefði þau eigi fyrir lǽkningar meir sakar . Margir hlutir hafa ok þeir þar orðit , er helgir menn hafa skjótliga gǫrt með sínum krafti , ok svá munu ok undarligir þykkja . En vér hǫfum nú þá eina hluti rǿdda , er með þeim heilagleik váru gǫrvir , at þeir standa enn í dag til vitnisburðar , ok jafnundarligir þykkja enn í dag til vitnisburðar sem þá hinn fyrsta er þat varð . En þeir aðrir hlutir , er menn halda víst fyrir satt , ok fyrir sanna hluti eru hafðir , þá megum vér nú ok þá vel sýna : Þar er ok enn í því landi sá staðr einn , er themer er kallaðr . Ok var sá staðr forðum svá sem hann vǽri hǫfuðsǽti ok konungsborg , en hann er þó nú auðr , fyrir því at menn þora eigi at byggja hann . En þessi atburðr gerðisk til þess , at staðrinn varð auðr , at allt folkit , er í var landi , trúði því , at sá konungr er þar sǽti á þeim stað , skyldi jafnan dǿma rétta dóma ok engan annan . En þó at þeir vǽri heiðnir annars kostar , ok hefði eigi rétta trú til guðs , þá hǫfðu þeir þó þenna átrúnuð svá staðfastan at þeir hugðu þat hvatvetna réttdǿmt vera , er sá konungr dǿmði . Ok aldri hugðu þeir at rangr dómr mundi dǿmask af því konungssǽti . En þar sem hǽð þótti vera borgarinnar , þá átti  konungr  þar kastala fagran ok vel gǫrvan . Í þeim kastala átti  konungr   fagra hǫll ok mikla , þá sem hann var vanr at sitja í yfir dómum manna . En at sinni gerðisk svá til , at þau mál kómu fyrir konung ok í hans dóm , er annan veg áttu hlut í vinir hans ok kunnir menn , ok vildi hann þeira máli fulltingja um alla hluti , en annan veg áttu hlut í málinu þeir menn er honum var illa við , ok hann var mikill óvin . Ok gerðisk þá svá til , at konungr hallaði meir dómi eftir vilja sínum en eftir réttendum . En fyrir því at þaðan kómu rangdǿmi sem ǫll alþýða hugði  at koma mundi réttdǿmi , þá sneri um sǽti því fyrir sakar átrúnaðar folksins , ok snerisk sá kastali um , ok hǫll með ǫllum sínum grundvǫllum ok svá jǫrðin með . Ok snerisk þat upp jǫrðunni , áðr vissi niðr . En hús ǫll ok hallir snerisk niðr í jǫrðina . Ok hefir svá verit jafnan síðan . En fyrir því at svá mikill undarligleikr varð , þá þora síðan eigi menn þann stað at byggja . Ok engi konungr þorir þar síðan sitt sǽti at hafa . Ok er þar þó hinn fegrsti staðr er menn vitu á jǫrðu . Þat mǽla ok menn , ef menn vildi þann stað byggja , at engi dagr mundi sá yfir þá ganga er þeir mundu eigi hvern sjá nýtt undr . Þá er þar enn einn sá hlutr í því landi undarligr , er mǫnnum man þykkja mjǫk ótrúligr . En menn , er landit byggja , at þessi hlutr sé víst sannr , ok varð þat fyrir reiði eins heilags manns sakir . Þat er svá sagt , at þá er hinn helgi Patricius leitaði við at bjóða kristni í landi því , þá var þat eitt kyn , er miklu var honum gagnstaðligra en annat folk , er í var landinu . Ok leituðu þeir menn við at gera honum margskyns háðung  bǽði móti guði ok svá móti þeim helgum manni er nú nefnda ek . Ok þá er hann bauð þeim kristni svá sem ǫðrum mǫnnum , ok hann kom á þeira fund , ok þar sem þeir hǫfðu þing sín , þá tóku þeir þat til ráðs , at ýla at honum svá sem vargar . En þá er hann sá , at hann mundi sínu ørendi litlu á leið koma við þetta folk , þá varð hann mjǫk reiðr , ok bað þess guð , at hann … … At vera munu þau lið , annattveggja í dǫlum þeim er liggja millum fjallanna , eða með strǫndum , er dýrin megu gegnum hitta , því at eigi mǽtti dýrin elligar renna af ǫðrum lǫndum , nema þau finni lið á ísum ok landit þítt . En oft hafa menn freistat at ganga upp á landit á þau fjǫll er hǽst eru  í ýmisum stǫðum , at sjásk um , ok vildu vita , ef þeir fyndi nǫkkut er þítt vǽri á landinu eða byggjanda . Ok hafa menn hvergi þat fundit , nema þar sem nú búa menn . Ok er þat mjǫk lítit fram með strǫndinni sjalfri . Marmari er þar ok mikill í landi þar sem byggt er , með ýmisum lit , bǽði rauðr ok svá blár ok grǿnfáinn . Val er þar ok mikill ok margr í því landi , sá er því í ǫðrum lǫndum mikil gersemi í vera . Þat eru þeir fuglar er menn kalla vali , ok eru allir hvítir ok er hann gnógari þar en í engu landi ǫðru . Ok kunnu landsmenn þó sjalfir sér þar ekki af nýta . Þér gátur þess ok fyrr í yðarri rǿðu , at ekki sáð er á því landi . Ok vil ek nú þess spyrja , við hvat þat folk lifir , er á því landi er , eða hversu mikit folk þar er , eða hvat matvistum þat folk hefir er þar er , eða hvárt þat hefir … … En ef þat lǽgi nǽr ǫðrum lǫndum , þá mundi þat vera kallat þriðjungr af einum byskupsdómi . En þó hafa þeir sér nú byskup , því at eigi hlýðir annat fyrir svá mikillar fjarvistar sakir er þeir eru við aðra menn . En þar er þú leitar eftir því , við hvert er þeir lifa á því landi , með því at þar er ekki sáð á . Ok lifa þó menn á þeim lǫndum , því at við fleira lifa menn en við brauð eitt . En á þessu landi er nú rǿddum vit um , þá er svá sagt í frá , at þar sé grǫs góð . Ok eru þar bú góð ok stór , því at menn hafa þar nauta margt ok sauða . Ok er þar smjǫrgerð mikil  ok osta . Ok lifa menn við þat mjǫk , ok svá við kjǫt  ok við allskonar veiði , bǽði við hreinahold ok hvala ok sela ok bjarnarhold . Ok fǿðask menn við þat þar á landi . Enn þykkir mér nǫkkut vanspurt vera um þetta land . Hvat ǽtli þér at valdi , hví þat land hafi meira ísafjǫlða en ekki annarra , eða hafit þat sem þar er um ? En þat skilr mér þó þat af , at hafit sé bǽði djúpt ok svá mjǫk salt , ok svá iðurliga gjalfrsamt … … Þá er hrǿring hafsins fylgir ok gjalfrljótt verðr . En mér heyrisk svá um þetta haf , er nú rǿddum vér um , ok svá landit , þá verðr aldrigi millum at eigi er ísum þakt hvárttveggja landit ok hafit , nema þat kunni at verða stundum hér ok hvar , at lið verðr á ísum fyrir hrǿringar hafsins , en eigi fyrir ylja sakir . Nú með því at þar er ǽ jafnan frostit bǽði vetr ok sumar frosit bǽði land ok haf , þá vil ek nú þess biðja , at þér skýrir hversu veðrátta er á því landi , hvárt þar verða nǫkkurir ylir eða eigi , eða fǫgr sólskin sem í ǫðrum stǫðum . Eða þar jafnan ill veðrátta , ok fyrir svá mikill gnóttr ísa ok frosts ? Ok vil ek  at þér lýsir fyrir mér þenna spurning , ok svá um þat sem ek hefi fyrrmeir spurt í okkarri rǿðu , ok um þat er grǿnlendingar kalla norðrljós . Ok vildi ek nú at þér leystir þenna spurdaga fyrir mér , ok um þat , hvat er þér ǽtlir , í hverjum hlut heimsins er þetta land liggr , hvárt þat liggr á einhverri útanverðri … En þessa hluti sem nú hefir þú spurða , má ek þik eigi sannfróðan gera til fulls , fyrir því  at ek hefi engan þann fundit , er kannat hafi allar kringlur heimsins eða hans vǫxt , eða rannsakat hafi allar heimsins síður  eða landaskipun  eða þau endimerki , sem þar eru í skipuð . Ok ef ek hefði nǫkkurn þann fundit , er þessa hluti hefði sét ok rannsakat , þá mǽtti ek þik nú sannfróðan hér um gera . En þat má ek í ljós láta við þik , hvat getur manna eru , þeira sem helzt hafa ǽtlat eftir líkligleikum . En þeir menn sem helzt hafa ritat um heimsins vǫxt eftir tilvísun Isidori  eða annarra fornra manna  ok fróðra , þá hafa þat mǽlt , at í himnum eru þeir meginvegir sem óbyggjanda er undir : er einn svá heitr , at ekki má undir búa  fyrir hita sakir ok bruna , ok hvatvetna brennr er verðr . Ok þykkir mér þat líkligast , at sá mun vera meginrásarvegr sólarinnar . Ok ǽtla ek allan þann veg skipaðan vera með logǫndum geislum hennar . Ok megi fyrir því þar undir búa , engi sá er vel tempraðan bólstað vill hafa . Svá hafa þeir … … Grannar , því at ǫll ǫnnur lǫnd , þau er í nánd honum liggja , þá taka mikil illviðri af honum . Ok koma þau ǫll þá á , er hann hrindr af sjǫlfum sér með kǫldum blǽstri . Nú ef þér skilsk þetta mál , þá þykki mér eigi fleiri svǫr hér til koma . En nú hefir þú heyrt hér af þessu . Þessir hlutir skiljask mér allir vel , ok þykki mér víst sannligt , at svá muni vera . En þó eru enn þeir hlutir , er þér gátur litlu fyrr í yðarri rǿðu , er ek vil enn með yðru leyfi til forvitnask . Þér sǫgður svá at báðar síður heimsins vǽri kaldar , jafnvel hin syðri sem hin nørðri . En ek heyri þat alla menn segja , þá sem sunnan af lǫndum koma , at þau sé ǽ þess heitari , er maðr ferr sunnar . Svá ok allir þeir vindar er viðr suðrǽttir eigu nǫkkut , þá eru þeir bǽði blautari ok hlǽri en aðrir vindar . Svá gera þeir vindar ok iðurliga um vetrum stóran þey mikinn , þó at aðrir vindar sé svá kaldir at frost standi af  ok ísa leggi . En þá er varmt er sumar , þá þó ǽ jafnan sunnanvindr hlǽri en … … Þessari spurning . Þá er ek sagða yðr , at á himnum váru skipaðir þrír vegir torfǿriligir , einn brennandi , en tveir kaldir , þá gat ek þess at hinn heiti vegr beygisk ór austri  ok í vestr . En ef ek hefi þat sagt með réttri skipun , þá ǽtla ek víst , at jafnkǫld sé at því í syðri síðunni  sem í nørðri . En þó ǽtla ek ǫll þau lǫnd , er liggja nǽr hinum heita veginum , hvárt sem þau liggja fyri sunnan hann  eða norðan , þá ǽtla ek ǫll þau heit vera , en hin ǽtla ek kǫld vera lǫndin , er fjarri liggja á hvárritveggja síðunni . En þar er þú gazt þess , at allir menn segja lǫndin ǽ því heitari , er sunnar meir ferr , þá ǽtla ek þat því valda , at þú mant engan þann fundit hafa , er jafnlangt hafi suðr á lǫndin farit frá þeim heita veginum sem þessi lǫnd liggja í frá , er nú hǫfum vér um rǿtt . En þar sem þú rǿddir um þat at vindarnir þeir sem ór suðrǽttum koma , eru varmari en en aðrir , þá er þat líkt at hann verði varmr til vár at koma , þó at hann blési … … Norðr í gegnum hann , þó at hann blási kaldan sunnan til . Ok ef menn byggi jafnnǽr hinum kalda veginum á syðri síðu sem grǿnlendingar búa á hinni nørðri , þá ǽtla  þá ek víst , at jafnvarmr kǿmi norðanvindr til þeira  sem sunnanvindr til vár , því at svá eigu þeir norðr at líta til miðdags ok allrar sólarrásar , sem vér eigum suðr at líta , er fyrir norðan búm sólina . Þat hefir sem fyrr hǫfum vit um rǿtt , at um vetrum er hér sólargangr lítill , en svá mikil gnótt um sumarit , at náliga er allt sem einn dagr sé . Nú skalt þú á því marka , at vegr sólarinnar er einkum breiðr . Ok er eigi rás hennar svá mjó , eða bein , sem hon renni jafnan at einum  streng . En þegar er hon tekr hinar ýztu reglur á skáðum veg til suðrsins , þá hafa þeir sumar  ok gnógan sólargang , er búa á ýztum síðum heimsins til suðrsins , en vér hǫfum þá vetr  ok eklu sólargangs . En þegar … … Sólargang , ok gnógan , en þeir hafa kaldan  vetr . Ok ferr svá jafnan , at hon stígr þá upp til norðrs , er hon stígr niðr til suðrs . En þegar er hon stígr niðr til norðrs , þá tekr hon at vaxa til hinnar syðri síðu . Þat skalt þú ok vita , at svá ferr dǿgraskifti  sem sólargangr , því at sumum stǫðum er þá miðr dagr er sumum stǫðum er mið nátt , en sumum stǫðum rennr þá dagr upp  ok lýsir , er sumum stǫðum tekr at røkkva  ok nátta , því at jafnan fylgir dagr  ok ljós sólinni , en skugginn flýr sólina  ok sǿkir þó eftir henni ǽ sem hon líðr undan . Ok er þar jafnan náttin sem skugginn er , en þar jafnan dagr sem ljósit er . En nú ef þessir hlutir skiljask þér allir vel , er vit hǫfum nú um rǿtt þessar stundir , hvárttveggja um dǿgrafar  eða sólargang , eða allir aðrir þeir hlutir er vit hǫfum þar um rǿtt . Þá mátt þú vera fyri því fullgóðr farmaðr , at fáir munu um slíka hluti fleira spurt hafa en þú … 