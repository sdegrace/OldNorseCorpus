Friðr ok blezun várs herra Jesu Christi ok árnaðarorð frú sanctae Mariae ok hins  helga Ólafs konungs sé með oss  nú ok jafnan . En vér skulum lǫgþingi várt eiga á 12 mánuðum í bǿ várum nǽsta sunnudag eftir 13. dag jóla á þingstað réttum . Þar skulu allir finnask nauðsynjalaust , þeir er til þings eru nefndir . En gjaldkyri ok sýslumaðr skulu nefnt hafa á thómassmessudag á móti svá marga menn ór hverjum fjórðungi , sem hér váttar í nǽsta capitulo eftir , eða þeira lǫgligir umboðsmenn . Svá er mǽlt , at ráðsmenn allir eru sjalfnefndir til lǫgþingis ok 13 menn ór hverjum fjórðungi bǿjarins . Nú skulu allir menn gera leiðangr at jafnaði . En at útboðnum leiðangri skulu menn jǫfnuð sinn reiða at garðahǫfn ok at fjármagni . En sá leiðangr er gerisk af gǫrðum frjálsar þeim garðleigur , er garð á . Þeir skulu skyldugir við leiðangri at taka , er konungr nefnir til eða hans umboðsmaðr . Nú skal greiða at hǫlfum almenningi 5 penninga vegna af mǫrk hverri , bǽði af garðaleigum ok kaupeyri . Skal konungr taka  af 40 marka , en bǿjarmenn þat sem auk er . Útlenzkir menn þeir er garða eiga í bǿ várum eða leiga 12 mánaða leigugarða , þá skulu þeir vera í ǫllum boðum með bǿjarmǫnnum . En allir útlenzkir menn er hér sitja um vetrum , þá skulu gera 5 penninga vegna af mǫrk  hverri at hǫlfum almenningi . Ok á konungr þann leiðangr allan . En um bǿjargjald , þá skal ørtog vera at bǿjargjaldi , ok skal goldit 14 náttum fyrir pálsmessu at ósekju . En bǿjargjald skulu gera smiðir , allir mangarar , ǫlkonur , mjǫlkonur , kambarar , vefjarar , ok allir þeir menn ok konur ok karlar er með mangi fara , hvárt sem þeir hafa mang sitt á strǽti eða í búðum . En ef maðr ferr brott með bǿjargjaldi , gjaldi mǫrk silfrs konungi , nema nǫkkurr maðr lúki fyrir hann í rétta stefnu . Þá á sá maðr þá mǫrk , er við liggr í sǫkina , af hinum er hann kømr aftr , en eigi konungr . Tenningasveinn hverr skal gjalda halfa ørtog at bǿjargjaldi hina fyrstu 12 mánaði . En ef varðmenn eða aðrir menn finna mann veginn á strǽti úti eða í ǫðrum stað innan takmarka bǿjarmanna , þá skulu þeir ganga til húsbónda þess sem þar á nǽst hús , ok segi til fundar síns . Ok beri hann ljós til líks . Ok ef þeir kenna , þá beri sá húsbóndi boð hans erfingja . En ef sá maðr er til , er réttr eftirmǽlandi er eftir þann mann , þá beri þangat lík í hús  hans . En ef engi er sá til , þá beri lík í hús gjaldkyra , ok skal hann eftir mǽla ok gera mannsbana útlǽgan ef eigi kømr víglýsing fram á móti . En erfingi syni morð , ef hann kann til koma . Svá er mǽlt , at vér skulum mót eiga á thómassmessudag ok setja jólafrið . En jólafriðr skal standa 3 vikur . En ef manni er veitt ǫfund í jólafriði várum með orðum eða verkum , þá skulu allir réttnǽmir menn taka hǫlfu meira rétt . Fjársóknir allar skulu standa meðan jólafriðr várr er lengst . En 5 daga hina fyrstu í jólum , ok hinn 8. ok hinn 13. skulum vér heilagt láta sem hinn fyrsta . En þess á millum vinni hverr sem vill at ósekju . Strǽti vár skulum vér ok ryðja um jólatíð . Þar skal hvárki á draga timbr né skip , ok eigi hlaða við á . En hvatki sem á strǽti er borit ok liggr þar , þá taki gjaldkyri af ok svá heimhollt sem honum vǽri á móti dǿmt , ef þat er betra en eyrir silfrs . En ef þat er eigi betra , þá á sá þat er strǽti á . En hinn sé þá viðlauss , er átti . Allir menn skulu inni sitja um nǽtr ok ganga eigi úti . En ef hann gengr ok stendr í garðshliði eða í forstofu , þá seti þann mann í rannssakshús , ok bíði þar dóms . Mót skulum vér hafa um jólatíð sem fyrr útan um mannhelgi vára ok þjófnuð , ok svá allra vitna njóta sem þess á millum . Ǫll þau mál er vér tǫkum með lófataki á móti vár á millum um kaup eða sóknir eða annat , er þessu líkt er  ok bǿ várum er hent , þat skal allt haldask vár á millum , er bók mǽlir eigi í móti . Sekr halfri mǫrk silfrs hverr er þat rýfr , nema konungr lofi , eða lítisk annat sannara . Nú ef drukknir menn ganga úti um bǿ innan , ok hitta varðmenn á , þá skal rétt leiða , en eigi rangt , hvárt sem þat eru konur eða karlar . At því skulu þeir spyrja , hvar inni hans er . Ok ef hann veit þat , þá skulu þeir hann heim leiða . En ef hann veit ekki til , þá fǿri hann til nǽsta húsbónda ok láti þar liggja , þar til er hann veit hvert hann gengr , nema húsbóndi vili fyrr heim leiða . En sá maðr er annan veg leiðir , þá er hann sekr mǫrk silfrs . En ef maðr ruplar drukkinn mann leyndri hendi fǫtum sínum eða fé eða vápnum , hvárt sem hann ruplar karl eða konu , svari slíku fyrir , sem hann hafi stolit jafnmiklu . Vǫrðr skal uppi meðan jólafriðr er . Þann skulu halda 6 menn skilríkir , þeir sem hvárki eru reyndir at þjófnaði né at hvinnsku . Þá skal gjaldkyri til nefna með húsbónda ráði . En þeir skulu hafa í leigu sína 5 merkr silfrs af bǿjarmanna fé . Skal þeim lúka halft fyrir jól , en halft 12. dag í jólum . En þá er þessir 6 menn ganga til varðhalds , þá skulu þeir hittask við Sandbrú , ok skulu þeir niðr ganga á bryggjur , þar sem nǽst er gengit eplagarði konungs , ok svá inn eftir bryggjum . En aðrir 3 skulu ganga inn eftir langstrǽti at øfra , ok hittask við Ólafskirkju í Vágsbotni . Ok snúisk þeir er eftir bryggjum gengu , út at øfra . En þeir er at øfra gengu , snúisk út eftir bryggjum , ok hittisk við Sandbrú . Svá skulu þeir jafnan ganga ok um snúask , þar til er dagr er , ok hringir at smákirkjum . Oslashacute;pa skulu þeir við hvern almenning , er liggr um þveran bǿ várn . En ef sá vill eigi vǫrð  halda er gjaldkyri nefnir til með húsbónda ráði , hann er sekr 2 aurum silfrs , ok nefni annan í stað hans . En ef einnhverr varðmanna sofnar á verði , gjaldi  eyri silfrs . En ef nǫkkurr varðmanna lǽtr vǫrð falla , þeira er við bǿjarmanna fé hafa tekit , þá er hann sekr 2 aurum silfrs . En þá er vǫrðr þeira fallinn , er eldr kømr í hús , ok finna aðrir menn fyrr en þeir , eða verða aðrir upp brotin hús manna , ok stolit ór fé manna , eða herr ferr til bǿjar , eitt langskip þat er sessum má telja eða því fleiri . En ef herr ferr til bǿjar ok verða varðmenn varir við , þá skulu þeir renna til stǫpulvarðar ok biðja klykkja , en sumir til rennara ok biðja hann blása í horn sem skjótast . Ok skal varðmenn segja honum hvert þau skip fara at landi . En hverr þeira manna er frjálsir eru ok fulltíða , þá skulu þangat fara með vápn sín ǫll . Ok ef ófriðarherr er , þá má konungr gefa hverjum landráðasǫk , er ǫðruvís gerir , ef hann vill , nema nauðsynjar banni . Stǫpulvǫrðr skal vera haldinn hverja nátt . Þann skulu halda 2 menn góðir ok skilríkir , ok eigi at illum hlutum reyndir , þeir sem gjaldkyri nefnir til með bǿjarmanna ráði . En þeir 2 skulu taka í leigu sína á 12 mánuðum 8 merkr silfrs . Skulu fram koma 2 merkr at vetrnáttum , sin hvárum þeira 2 merkr at nikulásmessu , ok 2 merkr at sumarnáttum , ok 2 merkr at seljuvǫku . En ef sá vill eigi vǫrð halda , er til er nefndr , gjaldi 2 aura silfrs . En  gjaldkyri nefni annan í stað hans . Sýslumaðr skal fá til mann at rannssaka vǫrð hvert kveld . En ef þeir hitta varðmenn sofna á verði eða eigi á vǫrð  koma , þá er hringir eldssløkking , þá gjaldi eyri silfrs eða sé kastaðr í myrkvastofu . Þá er ok vǫrðr fallinn , ef eldr kømr í bǿ , ok finna aðrir  menn fyrr en þeir , eða herr ferr til bǿjar , eitt langskip eða því fleiri . Ok ef slíkt kann at henda , þá skal slíku fyrir svara , sem áðr er sagt um jólavarðhald . Ganganda vǫrð skulu 6 menn halda , jafnt sem um jólatíð . Skulu þeir allir hittask við Sandbrú , þá er þeir ganga til varðar ok skipa svá gǫngu ok umsnúning , sem fyrr er sagt um jólavǫrð . Skal hverr þeira hafa  halfa ørtog á nátt hverri af bǿjarmǫnnum eftir því sem gjaldkyri gerir ráð fyrir , af garði hverjum . Hús þau ǫll , sem áðr eru , standi sem komin eru . En ef hann vill hús láta upp gera , er á , þá skal hann svá skipa heðan af , sem lǫgmaðr ok gjaldkyri ok sýslumaðr ok ráðsmenn sjá at réttligast sé , bǽði við strǽti ok bryggjur , ok við almenninga ok veitr . Nú skulu ok strǽti ǫll jafnhá ok 12 alna breið vera , ok svá bryggjur . Skulu þeir lǽgja sínar bryggjur , er of hávar hafa , en hinir upp fǿra , svá sem konungr ok gjaldkyri sjá at réttligast sé , svá at allar sé jafnhávar . En ef síðan síga bryggjur , fǿri þeir upp sem þǽr eigu , ok haldi jafnhávum við þǽr er mundanga eru . Almenningar skulu vera 8 alna , en veitr þriggja alna garða millum . Svá skulum vér ok húsa garða vára , at bera megi pund í þrøngsta lagi upp ok ofan eftir endilǫngum millum strǽtis ok bryggna . Svá skal ok hverr garðr fyrir ofan strǽti opinn upp vera ór , sem áðr er mǽlt , fyrir neðan . En ef hús setr á eða svalir yfir eitthvert þessa heðan af , gjaldi mǫrk silfrs ok fǿri hús  af innan fimmtar . En ef þá er eigi af fǿrt , þá  láti gjaldkyri ok ráðsmenn til móts blása ok nefni til menn á móti at fara til at hǫggva  svá mikit af húsi , sem yfir stendr strǽtum eða bryggjum eða garðrúmum , er eru minni en nú er mǽlt . Þriggja alna svalir megu þolask yfir bryggjum , ok eigi breiðari . En hverr sem eigi vill til fara at hǫggva niðr , sekr eyri silfrs . En ef manni verðr falr garðr sinn , þá skal  konungi fyrst bjóða á móti . Vill hann eigi kaupa , bjóði þeim er garðshlið á við  hann . Nú vill hann eigi kaupa , seli hverjum sem hann vill at ósekju . Nú vill maðr hús brigða í kaupangi eða túftir , þá skal hann brigð hafa á fyrstum 12 mánuðum er hann er innanlands , eða á þeim fyrstum 12 mánuðum er hann heim kømr . En ef hann brigðir eigi svá , þá á hann þess máls aldri uppreist síðan . En ef maðr ferr frá húsum sínum eða túftum 12 mánaði , svá at hann heldr eigi upp mótgǫngu eða varðhaldi ok strǽtisgerð , þá á konungr hús ok túftir , en hann ekki í . Nú setr maðr hús sín á túftir annars manns , þá skal sá er á , taksetja þann mann til sín . En hann fǿri þat tak at lǫgum ok komi til ráðs um morguninn . En þat kǫllum vér ráð , er lǫgmaðr ok ráðsmenn sitja á málum manna . Þá skal lǫgmaðr ok ráðsmenn ganga til ok sjá . Þá skal sakaráberi láta bera 2 manna vitni , at þat er hans túftir er þau hús standa . Síðan tǿmi þeir  honum túftir sínar . En þá skal sakaráberi gera húsi  hans fimmtarstefnu af túft . En ef eigi er af fǿrt fyrir fimmt , þá eignisk jǫrð hús . En ef hús stendr 20 vetr álmágalaust , þá standi sem komit er , ok eignisk hús jǫrð . Húsbóndi á kost at taka starfsmenn 5 í garð sinn , ef hann vill , karlmenn 2 ok konur 3 . En húsmenn sína alla , þá sem hann byggir hús sín vinnufǿra , skal hann ábyrgjask , at þeir gangi eigi at bitlingum . En ef þat prófask með réttum vitnum , at þeir ganga í aðra garða sér at mat , gjaldi konungi halfa mǫrk silfrs , eða syni eineiði at hann vissi þat eigi . En ef maðr verðr taksettr í garði manns , fǿri húsbóndi hans tak með  honum eftir lǫgum , þangat sem stefnt var . En ef hann vill eigi varða fyrir hann fyrir gjaldkyra , þá taki gjaldkyri þann mann ok seti í rannssakshús til ráðs um morguninn . Nú gengr húsbóndi í tak fyrir mann þann , ok hleypr hann undan , er taksettr var , þá svari húsbóndi slíku sem sá var sakaðr , er hann gekk í tak fyrir . En ef maðr leigir hús af manni ok tekr síðan fleiri menn í hús en þá var skilt , er hann leigði , ábyrgisk hann þá at ǫllu sem húsbóndi skyldi , ef hann hefði í tekit . Engi maðr skal taka  þann mann í hús sín , er hann veit at farit hefir með hvinnsku . En ef hann tekr , þá er hann sekr mǫrk silfrs við konung . En á megu menn selja alla hluti þá er falir eru , nema kvernar eða viðuskip . Þessa hluti skal á strǫnd yfir selja , þar sem eigi meini mǫnnum uppsǽtr . Nú af því at ǫllum mǫnnum er kunnigt um þann mikla váða , er við liggr um elds ábyrgð í bǿ várum , þá er þat greinanda , af hverjum eldi helzt verðr skaði at . Ok af því skulu menn vita at engi maðr skal leggja eld í þann ofn er nýgǫrr er , fyrr en gjaldkyri ok ráðsmenn eru til leiddir at sjá . Ok ef þeim lízk sá ofn gildr , þá má sá láta elda , er á . En ef sá ofn virðisk eigi gildr , þá skal gjaldkyri ok ráðsmenn láta niðr brjóta . Svá skal ok um eldhús ok ketilgarða , sem áðr er mǽlt um ofna . Í skriðljósum skulu menn eld hafa , ok í kolum af steini eða af járni eða eiri eða lampa . En ef fjórðungr af bǿ várum brennr af einumhverjum þeima eldi , gjaldi sá er síðast hafði í hendi ok gǽta skyldi , 10 merkr silfrs fyrir fjórðung hvern , ef  at óvilja verðr . En þeim er átti , bǿti eftir lagadómi . En um þá er menn bera úti óhulða elda eða setja kerti á vegg , eða gera ljós í diskum eða nǽpum , eða fara ǫðruvís með en nú er mǽlt , þá sekisk sá 10 mǫrkum fyrir fjórðung hvern er þeim eldi skyldi varðveita , eða fari útlǽgr . Baðstofur allar ok bakaraofnar ok járnsmiðjubúðir skulu þeir flytja , er eiga , ór bǿ várum ok þar setja , sem gjaldkyri ok ráðsmenn sjá at standa megi með konungs ráði . En ef eigi er brott flutt innan halfs mánaðar frá því er gjaldkyri hefir lýst á móti , þá fari mótmenn allir til ok brjóti niðr . Sekr hverr eyri silfrs . Er eigi kømr til niðr at brjóta . Eldr skal sløkkðr vera síðan hringt er eldssløkking ok til þess er hringir at broðra . En ef lengr hefir  eða fyrr kveikir nauðsynjalaust , gjaldi mǫrk silfrs . En ráðsmenn skulu meta nauðsynjar . En ef óhulðan eld berr úti , hvárt sem þat er fyrr eða síðar , eða hefir í ǫðrum stað en nú er mǽlt , sekr mǫrk silfrs . En ef eldr er úti gǫrr á túftum eða á strǽtum eða bryggjum , nema hús brǽði eða líkstrá brenni , gjaldi konungi mǫrk silfrs . Hverr skal þar til skyldr at taksetja fyrir er með eldi er ǫðruvís farit en lǫgbók váttar , svá húsbóndi ok kaupmaðr sem konungsmaðr . En ef þeir misfara með eldi , er enga vǫrzlu hafa í bǿ , þá skal sá í rannssakshús fara ok láta bíða þaðan dóms . En þó at þeir misfari með eldi , er vǫrzlu eiga í bǿ , þá skal þeira dómr yfir standa . En ef hús verðr í elda í kaupangi , ok verðr eigi logi ljórum hǽri , ok fá hans menn einirsaman sløkkt , þá fari mál þess er eldi skyldi varðveita eftir hinu fyrra skilorði . En ef húsbóndi lǽtr aftr garðshlið ok vill eigi fleiri menn láta til koma en húsmenn sína eina ok sjalfan sik , sekr mǫrk silfrs . En ef ǫðrum mǫnnum verðr skaði at , standi mál hans undir ráðsmanna dómi . Sár skal ker vera í garði sem eigi er kelda til ok vatn í . Stigi skal til eldhúss hvers ok 2 krókar í hverjum fjórðungi . En hvers þessa  sem missir , gjaldi mǫrk silfrs konungi ok fái til eigi at síðr . En til skal hverr maðr renna þegar eldr kømr í bǿ , eða heyrir horn eða klokku , ok hafi með sér 2 einn sá ok fǫtu ok buløxi , ok með ǫllu því er bjarga má við eldi . En konur allar fari til með fǫtum ok spǫnnum , byttum ok vatnssám , ok bjargask hverr sem má , eða gjaldi eyri silfrs hverr er eigi bergsk . Nú ef maðr stendr fyrir vatni er eld þarf at sløkkva , gjaldi mǫrk silfrs konungi . Ok taki hverr sem bannar svá , segl ok allt þat annat er þarf til nauðsynja , ok svá fyrir vatn , ef drykkr manna liggr við . En ef maðr ferr til með 2 hendr tómar , þá er hverr þeira sekr mǫrk silfrs . En ef niðr þarf at rjúfa hús fyrir elds ofgangi , ok vill sá fyrir standa , er þau hús á , bǿti foringi mǫrk silfrs . Ok skal þó niðr rjúfa hús . En ef eldr stǫðvask við þau hús er ofan eru rifin , þá skulu bǿjarmenn þeir sem sínum húsum halda heilum , bǿti honum hús sín aftr jafngóð sem áðr váru . En ef eldr ferr um þau hús sem niðr váru rifin , þá skulu þeir engu bǿta . Sá skal eld ábyrgjask , er síðast hefir í hendi . Þǽr skulu bryggjur gildar vera ok strǽti ok almenningar , er gjaldkyri ok ráðsmenn meta  at gildar sé . Ok sé at gǫrt innan þess halfs mánaðar er gjaldkyri gerir lagastefnu til at bǿttar sé fyrir váttum . En ef eigi er svá gǫrt , bǿti  konungi mǫrk silfrs . En ef prestar eða handgengnir menn halda eigi skilum upp fyrir gǫrðum sínum sem aðrir menn , þá fyrirbjóði gjaldkyri nǫkkurum manni þeira hús at leiga eða heitur í at hafa , þar til er þeir halda skilum upp fyri garða sína sem aðrir bǿjarmenn . En ef maðr brýtr upp hús eða garðshlið manns ok lǽtr opit standa , þá ábyrgisk hann þat  allt er ór verðr stolit ok gjaldi mǫrk silfrs . Halfa konungi , en halfa þeim er hús átti , eftir því ǫfundarbót sem 6 skynsamir menn meta lǫgliga til nefndir , bǽði fyrir skaða ok áverka . Ef maðr ferr brott með húsaleigu ok leigir hús í ǫðrum garði , þá skal sá húsbóndi gjalda mǫrk silfrs . Er byggir honum , ef hann vissi at hann hafði eigi áðr skil gǫrt , en sá eyri , er leigði . En ef maðr ferr til skips ok vill brott með húsaleigu bónda , þá er stýrimaðr sekr mǫrk silfrs konungi , en sá eyri er skip leigði til brottferðar , en ǫðrum eyri við þann er hann átti húsaleigu at gjalda . En ef húsbóndi eða stýrimaðr kallask eigi vita at hann hann hafi ólokit húsaleigu , þá syni með svá miklum eiði , sem fé er mikit til , ok sé þá lauss í frá . Engi bǿjarmenn skulu kaupa korn til meltingar , ok hvárki útlenzkir . En ef meltir , gjaldi mǫrk silfrs konungi , ok sé malt uppnǽmt . En ef hann synjar , syni eineiði , nema 2 manna vitni sé til , eða gjaldi mǫrk silfrs sem áðr . En ef heraðsmenn kaupa korn í bǿ várum ok flytja heim til meltingar ok flytja síðan aftr til sǫlu , þá liggr þeim slíkt við , sem bǿjarmǫnnum ef þeir melta til sǫlu . Kaupmenn þeir allir , er koma til Bjǫrgvinjar eða annars kaupstaðar leggi þar at bryggjum , sem þeir leigja hús af . En þegar farmr er af borinn , leggi út í frá ok rými svá fyrir þeim er með fermðum skipum koma . En þeir leggi fyrir almenninga , er fyrir ofan strǽti eiga skip eða þar leiga hús . En lǽgi skal hverr taka sem nú er mǽlt . En þeir er bryggnalǽgi hafa , snúi þeir stafni á Vág út ok ǫðrum at bryggjum . En ef nǫkkurr í þeima greinum gerir ǫðruvís en nú er mǽlt , ok kǽrir húsbóndi eða kaupmaðr fyrir gjaldkyra , þá geri hann rétt af ok taki  halfa mǫrk silfrs af þeim er þessa einahverja grein braut . Ok haldisk þó þessi skipun , sem áðr er mǽlt . Svá er mǽlt ok staðfastliga tekit , at allir siglingarmenn er sigla til Bjǫrgvinjar , skulu skipa í hús upp varningi sínum , ok hvárki kaupa né selja á skipum , nema keypt sé til konungsgarðs . Er þat fyrst fyrirboðit , at kaupa malt ok mjǫl , korn ok hunang , hveiti ok línklǽði ok léreft , vaðmál ok rug , ertr ok baunir , skreið ok smjǫr , lýsi ok meisasíld , ok allskyns vǫru , flesk ok katla , ok allskyns útlenzkan varning . En ef nǫkkurr verðr kunnr ok sannr at því at hann selr þenna varning á skipi eða ǫðrum stað en í húsum  eða á torgi , þá gjaldi sá mǫrk silfrs konungi , er seldi , ok aðra sá er keypti . Ok gangi kaup þeira aftr ok hafi hvárr sitt . En ef þeir  kaupask við síðan í leynd , ok verðr þat með sannyndum uppvíst , þá er sá varningr uppnǽmr fyrir hvárumtveggja , er í var kaupi þeira , konungi ok bǿjarmǫnnum . En ef þeir synja , syni með lýrittareiði , nema 2 manna vitni sé til . Kaupmenn allir , þá gangi til skipdráttar þegar horn kveðr við , hvárt sem hann kømr norðan eða sunnan , ok hefir hann verit  3 nǽtr í bǿ . Svá skulu ok húsbǿndr ganga til skipdráttar ok heraðsmenn sem kaupmenn , ef þeir hafa verit 3 nǽtr í bǿ , en eigi ganga fyrr né gjalda , nema þeir vili , nema skip sé svá mikit at þeira þurfi við . En hverr sem eigi gengr svá sem nú er mǽlt , gjaldi eyri silfrs gjaldkyra fyrir hafskip , en ørtog ørtog fyrir austrfararskip , en hǫlf ørtog fyrir smábyrðing , nema nauðsyn banni . En sú er fyrst at rǿkja guð ok heilaga kirkju . Ef maðr er staddr at óttusǫngi eða messu , þá skal eigi taksetja . Ok þóat taksett sé , þá skal eigi fé gjalda . Svá skal ok ef maðr berr fǫt sín til skips eða frá , eða reiðir maðr manni silfr , eða tekr hann eða liggr undir eldi ok lǽtr brenna sik , eða er maðr í baðstofu eða lǽtr sér blóð , eða sitr yfir konu  sinni sjúkri eða bǫrnum eða þeim manni , er hann á arf eftir at taka , eða fǿrir tak eða ǽstir taks þann mann er búinn er ór bǿ . Einn maðr skal jafnan sitja eftir á skipi ok gǽta fanga manna , ok svá búðar , ef eigi er láss til . Svá ok ef maðr heyrir eigi horn . En ef hann heyrir  ok veit eigi til hvers , þá sanni hann þá nauðsyn með einseiði fyrir gjaldkyra , ok svá allar nauðsynjar þǽr sem hér eru talðar , nema sá hafi vitni til er málit á . Nú koma menn til skipdráttar , þá skulu þeir eigi taka fyrr á festum en stýrimaðr biðr þá . En ef þeir taka fyrr á , ok gengr skip eigi upp eða út , þá biði liðs meira , ok gangi þeir eigi fyrr í brott en hinir koma , eða gjaldi eyri silfrs fyrir hafskip , ørtog fyrir smábyrðing . Nú taka þeir fyrr á festum en stýrimaðr biðr , ok lesta skip  hans fyrir liðleysis sakir gjaldi stýrimanni skaða þann er þeir gera á skipi hans , en konungi sem fyrr skilr , ok biði liðs meira . En ef stýrimaðr biðr á festum taka , þá leiti  við þrysvar . En ef þá gengr eigi upp eða út , þá eru þeir allir ósekir , er þar váru . Ok gangi gjaldkyri  á annat strǽti , en annat kallari , ok ǽsti hvern taks , er þeir hitta í þeiri gǫngu , ok gangi um allan bǿ . Svá er ok mǽlt , ef festar slitna þá er stýrimaðr biðr á festum taka , þá eru þeir allir ósekir , er þar váru . En ef maðr vill láta setja skip sitt upp , þá skal hann ganga til gjaldkyra um kveldit áðr fyrir ok blása til skipdráttar  um morguninn . Ok svá skal til allra skipa er meira berr en 5 lestir . En  ǫll smǽri , þá má hann upp setja ok út útan leyfis gjaldkyra , en eigi meira skip . En hverr er ǫðruvís gerir en nú er mǽlt , sekr mǫrk silfrs við konung ok bǿjarmenn . En þeir er þessi smáskip eiga , fá eigi bǿnalið til at draga þessi smáskip upp eða út , þá krefi sá horns sem  áðr er mǽlt um stǿrri skip . Langskip má upp setja hverr er vill , þó at hann spyri ekki leyfis til . Ef  kaupmenn útlenzkir skipa fyrri upp en þeir spyrja leyfis  at þann er fyrir konungsgarði er , sekr mǫrk silfrs við konung , sá er þat gerir , ok svá mǫrk silfrs . Sá er selr undan konungs forboði , ok flyti aftr þat sem hann seldi undir jafnt verð sem gengr annarra  manna millum . Ok á sá sókn á því er fyrir garðinum er . En hann skal  tekit hafa slíkt sem hann vill  kaupa , innan  þriggja daga forfallalaust , elligar seli hverjum sem hann vill , at ósekju . Þat er nú því nǽst , at vár skal engi fyrir ǫðrum taka . Ok ekki skulum vér oss at gripdeildum gera . Dóms er hverr verðr fyrir sínu  fé at hafa . En sá er fyrir ǫðrum tekr , þá skal  hann þat aftr fǿra ok gjalda honum fullrétti , er hann tók fyrir . En ef sá vill eigi laust láta , þá beiði hann fjár síns ok leggi honum rán við . Lǽtr hann eigi af því fé er hann tók , þá er hann sekr halfri mǫrk silfrs . Ok þeim fullrétti sem fyrr var sagt , ok sǿki sitt at lǫgum síðan . Engi maðr skal atfǫr gera  at ǫðrum innanbǿjar né heimsókn veita , ok enskis manns fé taka útan  lǫgligra sókna , hvárki barún né sýslumaðr né gjaldkyri né engi annarra manna . En sá er heimsókn veitir eða fjártekð útan lǫgliga sé dǿmt á móti , þá er hann sekr 8 ørtogum ok 13 mǫrkum silfrs við konung , ok hinn hverr mǫrk silfrs . Er honum veitir lið til , ok bǿti aftr fé bónda , ok honum fullrétti , er féit átti . En ef þeir vilja eigi gjalda sem nú er mǽlt , fari ór landeign konungs várs , eða þeir geri rétt af . Þat er nú því nǽst : vér kaupstaðarmenn verðum mjǫk við kaup at lifa . En í bǿ várum skulu allir frjálsir menn ok fulltíða ráða kaupum sínum , svá konur sem karlar , nema konur skulu eigi hús  kaupa né jarðir , nema bǿndr þeira lofi eða sannr erfingi . Vér skulum kaupask ǫllu heimolu við , ok skal engi annars fé selja , nema sá bjóði um með váttum , er á . Nú skal nefna gripi þá alla , er heimilðartaki skal fylgja . Ef maðr kaupir hús at manni eða skip þat er haft er , eða øxi á skafti eða spjót eða sverð með umgerð , þat er haft er , klǽði ǫll skorin , katlar hafðir ok ǫll þau vápn er hǫfð eru , ok allt þat er haft er , hestar ok yxnir tamðir . Nú iðrask annarr þeira kaupsins , þá skal sá verja lǫgum ok dómi er halda vill , ok haldi til lǫgmanns órskurðar , því at hann á engi at rjúfa , nema konungi sjǫlfum lítisk annat sannara , því at hann er yfir skipaðr lǫgin . En ef maðr kaupir grip  hafðan at manni , þann er heimilðartaki er til nefndr . Nú kømr maðr fram ok kallar þann grip stolinn frá  sér , en hinn er keypt hefir , nefnir heimilðarmann sinn ok setr dóm fyrir ok lǫgmanns órskurð . Ok ef þeir þar koma , ok fǽr hann heimilðarmann fyrir sik , þá er hann lauss við . En ef  hann fǽr eigi heimilðartaka , þá skal sakaráberi leiða fram 2 skilríkra manna vitni , ok taki bók í hǫnd sér ok skjóti því til guðs , at gripr sjá er þessi maðr kallar sér , at þenna grip á hann , ef hann skal órǽntr vera , ok þenna grip gaf hann eigi , ok eigi galt ok eigi sǫlum seldi ok engi sá er hann bauð um , ok sveri at fullan eið . Síðan taki sá grip sinn , er vitni bar til . En hinn er keypti ok eigi fekk heimilðartaka , gjaldi þjófsǫk svá mikla sem gripr sá er fjárverðr , eða vinni séttareið nefndarsǿri , at hann stal eigi þeim grip ok veri síðan lauss við . En ef hann hittir heimilðartaka sinn , þó at síðar sé , gjaldi honum slíkt ok svari  lǫgum konungi ok bǿjarmǫnnum , eða fái sér heimilðarmann . En ǫll vara ný ok óneytt , hvárt sem þat eru  vápn eða  klǽði , léreft eða ǫnnur vara , í hverju sem  þat er , þá skal . Þat at strǽtiskaupi hafa meira hlut ok minna . En með strǽtiskaupi ok nýjum ok óneyttum varningi  er engi maðr skyldr at fá heimilðartaka . En ef maðr kaupir klǽði eða vaðmál eða léreft ok allt þat , er fals finnsk í , svari slíku fyrir sá er seldi sem áðr  váttar , nema því at eins at hann vissi eigi at fals var í , ok hafi fyrir sér séttareið . Síðan hafi  hverr frammi sína heimilðartǫku til þess er til prófs  kømr . Svari sá fyrir fals , er fyrir á at svara at lǫgum . En hvervetna er menn kaupask við , þá skal  handsala . En ef maðr selr ǫðrum manni síðan , þá er hann sekr  halfri mǫrk silfrs við konung . En hinn hafi kaup sitt , er fyrri keypti . En ef maðr kaupir við mann ok hefir eigi silfr á sér , ok gengr hann heim eftir silfri ok vill  reiða honum sitt , þá hefir hann selt í brott , er hann kømr aftr , þá skal sá er keypti , taka 2 húsfasta menn með sér ok kveðja hann kaups síns , ok leggi honum rán við . En ef hann heldr á , takseti hann til stefnu ok til lagaórskurðar . En ef lǫgmaðr segir honum kaup sitt , sǿki sem vitafé . En hinn er seldi , er sekr halfri mǫrk silfrs konungi . En ef hann fǽr eigi fengit honum þat sama kaup eða annat jafngott , þá gjaldi hann eyri veginn af merkrkaupi hverju . Engi skal gefa sǫk á annars fé . En ef maðr á fé at manni , hvárt sem þat er meira eða minna , ok gengr sá eigi í gegn , er gjalda á , þá ǽsti hann þann taks til stefnu ok lagaórskurðar . Ef hann hefir vitni til skuldar , eða gengr hinn í gegn , eða segir lǫgmaðr á hann , þá sǿki sá er skuld á , at heimta sem vitafé . En ef hann dylr skuldar , ok eru eigi vitni til , syni með lǫgeiðum . Þat er vitafé , er fest er fyrir váttum . Þat er ok vitafé , er menn takask hǫndum saman , ok sé 6 menn af hvárstveggja hendi , allt þat er dómr dǿmir manni . Þat er vitafé , er við er gengit fyrir váttum . Svá ok ef manni verðr mót stefnt , ok dǿma mótmenn ǫðrum manni fé at gjalda . Allr lagaórskurðr lǫgliga sagðr af lǫgmanns hendi , ef hann segir fé á hendr manni at gjalda ǫðrum . Þat er allt vitafé . En svá skal vitafé sǿkja , sem aðrar skuldir taka 2 húsfasta menn , ok ganga með þeim til þess er skuld á at gjalda , ok krefja hann fjár síns . Ok ef hann fǽr , þá er vel . En ef hann vill eigi lúka honum fé sitt , seti hann í fjártak at bǿjarmannalǫgum réttum ok gefi honum þat at sǫk , at hann vill gjalda honum eigi fé sitt , ok segi hvert fǿra skal tak . En ef hann fǿrir eigi , sekr mǫrk silfrs konungi . Nú fǿrir hann fjártak , ok gengr maðr í fjártak fyrir , þá skal hann svá í ganga at hann hafi goldit fyrir messu um morguninn , þá er hringir at hǫfuðkirkju . En ef eigi er þá goldit , þá skal  hann krefja fjár síns eftir messu , hvárt sem hann er heima eða eigi . En ef hann vill eigi til móts koma , er í fjártak gekk fyrir hann , þá skal lýsa ráni á hendr honum ok ǽsta hann taks til móts . Þá skal sǿkjandi njóta vátta at hann gekk í fjártak fyrir hann ok þeira síðan at hann kvaddi hann fjár ok lagði honum rán við , ok ǽsti hann taks til móts . En ef þetta bersk at fullu , þá er hann sekr , er í fjártak gekk , mǫrk silfrs konungi . Ok ǽsti sakaráberi liðs til at fara at honum ok taka hǫlfu meira . Hafi sakaráberi fé sitt ok fullrétti , en konungr ok bǿjarmenn þat sem auk er . Nú synja mótmenn honum tilfarar , þá er húsbóndi hverr er á móti var , sekr eyri silfrs er eigi vill til fara . Nú standa menn fyrir ok verja oddi ok eggju , þá eru þeir allir friðhelgir , er til sǿkja ok laga vilja gǽta , ok sár þeira ǫll gild . Hvervetna þar sem maðr gengr í fjártak fyrir mann , sá er hús á í bǿ várum eða skip á hlunni , þá gangi í svá mikit tak , sem húsbónda hús eða skip eru verð . En sá einn í 8 ørtoga tak ok 13 marka tak , er þat fé á í húsum eða skipi eða lausafé at þess er vert , fyrir því at sá er í tak gengr , skulu svara ǫllu slíku , upp halda sem verjandi skyldi , ef hann hlypi eigi undan . En fjártak skal hvervetna fǿra , er maðr gengr í gegn fyrir húsfǫstum mǫnnum , ok eru vitni til , eða gjaldi mǫrk silfrs konungi , nema því at eins at hann gangi sjalfr í tak með vitnum , þá skal  heim  ganga með honum . En ef hann vill eigi , þá skal hann ganga nauðigr . Hann skal í rannssakshús setja , hvárt sem hann vill eða eigi . Ok um morguninn eftir , þá skal hann leiða hann á mót fram lausan . Ok ef hann á hér fé svá mikit í bǿ várum , at til skuldar vinnsk , ok geldr hann , þá er vel . En ef hann vill eigi greiða , þá nefni sakaráberi atfǫr ok sǿki sem áðr er sagt . Nú setr maðr mann í fjártak , ok vill eigi maðr ganga í fjártak fyrir hann ok eigi sjalfr hann , þá leiði hann mann um þrjá garða með vitnum ok beiði ef nǫkkurr vill ganga í fjártak fyrir hann . En ef engi vill , hafi  heim með sér ok seti í rannssakshús ok sǿki sem fyrr var skilt . Nú setr maðr þann mann í fjártak er øreigi er , ok fǽr hann eigi vǫrzlumann at ganga í fjártak fyrir hann , leiði hann um  þrjá garða ok beiðisk vǫrzlumanns . En ef eigi fǽsk , hafi hann heim með sér ok seti í rannssakshús at ósekju , ok krefi gjaldkyra horns , en rennari blási til móts um morguninn eftir , ok leiði hann lausan á mót fram ok bjóði frǽndum . Hvert mál er vitnat er undir mann . En um ǫll útlegðarmál ok um ǫll ǫnnur mál , hvárt sem eru stór eða smá . En konungr ok bǿjarmenn eiga rétt á , þá skulu þau ǫll fara til móts ef eigi verða niðr sett með lagaórskurði fyrir lǫgmanni . En sá er eigi vill lǫgmanns órskurði líta , krefi gjaldkyra horns ok láti til móts blása . Ok ryði þar hvárrtveggja sín málefni ok at ruddum málum ok at bornum vitnum . Þá skal beiða mótmenn lagadóms á eftir því sem lǫgbók skýrir ok lǫgmaðr segir , bǽði með samþykkð sýslumanns ok gjaldkyra ok allra mótmanna . Ok þat sem  þeir verða ásáttir , þat skal haldask . En ef þeir verða eigi ásáttir , þá skal í lǫgréttu setjask sǽttask þeir , þá er vel . En ef þeir sǽttask eigi , þá skal til konungs skjóta ok þat at sǽtt hafa sem hann gerir , ok reka eigi lengra , þvíat þar koma flestir vitrir saman . Eigi skal til móts blása um nǽtr , nema eldr sé lauss , eða herr fari til bǿjar . Um daga skal til móts blása þegar vill . En ef eldr verðr lauss , eða herr ferr til bǿjar , hlaupi hverr er horn heyrir eða klokku eða gjaldi mǫrk silfrs konungi . En til annarra móta eru engi aðrir skyldir at fara , nema húsfastir menn , ok svá til húsfastra manna stefnu . Sekr eyri silfrs sá er eigi ferr þegar horn heyrir . En þeir eru húsfastir menn , er eiga garða eða leiga garða misserisleigum eða 12 mánaða , allan eða halfan eða fjórðung , ok byggja ǫðrum með sér . Eigi skal taksetja síðan hringir til aftanssǫngs , nema maðr sé brott búinn , ok þó eigi síðar en hann hafi stund til at fǿra tak . Vitni skal hann til hafa at hann fór sem hann mátti , ef gjaldkyri tortryggir hann . Sól skal um sumar ráða takfǿrslu , en dagr um vetr . Laxa nýja ok svá aðra nýja fiska ok ostrur , þat skal kaupa á bátum eða á bryggjum ef vill , en eigi flytja í búðir til mangs . En sá er byggir búð til þess ok veit hann , ok svá sá er  leigir , gjaldi  sinn eyri hvárr þeira konungi , ok fǿri ór búð ok á bryggjur út eigi at síðr . Ef maðr ǽstir mann taks til stefnu ok til lagaórskurðar , fyrir hvert mál sem þat er , þá skal at hyggja hvárt hann á hér því máli at svara  eða í ǫðrum stað . En ef hann á heima í heraði , er því máli á at svara , fǿri honum brautartak til heimilis síns . Ok skal bú hans taki varða , ok sǿki síðan at landslǫgum réttum . Hverr maðr má ǫðrum bjóða um sókn sína , ef hann vill , svá karlmaðr sem kona . En sá er við umboði tekr , skal svá sǿkja  annars sókn sem sína , því at oft fǽr eigi sjalfr sótt . Nú ef maðr hleypr ór heraði með fé manns ok til bǿjar várs , þá kømr bóndi eftir ok vill sitt  hafa , þá felask hann ǽ meðan bóndi er í bǿnum , ok má hann hvergi standa hann . En þegar sem bóndi er heim farinn , þá gengr hann fram í ljós , þá bjóði bóndi um sókn sína þeim manni sem hann vill , með vátta 2 , ok sǿki sem hann ǽtti sjalfr ok hinn skyldi , ef hann vǽri sjalfr í hjá . Engi kaupangsmanna skal gera heraðsmǫnnum óskil , ok eigi heraðsmenn kaupangsmǫnnum . Sitt skal hverr hafa , en engi annan rǽna . En ef maðr taksetr mann til lǫgmanns órskurðar , ok dǿmisk honum hvárki fé né eiðar . Sá maðr er ǽstir mann taks , hann skal til segja hvert hann skal fǿra . Þá skal hinn þangat fǿra , sem hann segir , elligar gjaldi mǫrk silfrs konungi , ef hann fǿrir eigi . En ef hann segir honum ekki  til , hvert fǿra skal , þá liggr honum ekki við , þó at hann fǿri eigi þat tak . En ef maðr skal tak fǿra , þá taki hann 2 húsfasta menn með sér ok eigi fleiri , þann einn er í tak gengr fyrir hann , ok hina 2 er skírskotar takfǿrslu undir . En ef fleiri menn fylgja honum , ok veita þeir bónda ofsvǽsi í áþéttisorðum eða verkum , þá má hinn er fyrir sitr lýsa  heimsókn á hendr honum , ok er sá er tak fǿrði , sekr 8 ørtogum ok 13 mǫrkum silfrs við konung , en hverr  annarra mǫrk . Ok svá skal ok hverr þar sem maðr ǽstir annan taks rangliga , mǫrk silfrs konungi . En hinn er heimsókn veitt var , skal  hafa mǫrk silfrs af þeim 13 mǫrkum , hvárt sem hlut á í , húsfastr maðr eða einhleypr maðr . Ok svá megu honum vitni bera um heimsókn einhleypr maðr sem húsfastir menn , nema váttar þess manns er taks ǽsti eða fǿrði , þori þat vitni at bera , at hann fyrirbauð þeim ǫllum at fylgja sér í garð , nema þeim þrimr , váttum tveim ok vǫrzlumanni . Þá skulu þeir lagsmenn ekki gjalda . En hverr þeira annarra , er sjalfráða váru í gǫngu með þeim ok nǫkkura ǫfund veittu , gjaldi mǫrk silfrs konungi . En sá maðr er gengr í tak fyrir mann , ok á hann hvárki skip né hús í kaupangi sem í lǫgum er mǽlt , ok segir  at hann á hús  eða skip , ok á hann ekki , þá er hann sekr 3 mǫrkum silfrs konungi . En með því  at hann leiðir þann mann í tak fyrir sik , þá er sá jafnmiklu sekr , er í leiðir sem hinn er í gengr , nema hann vinni  eið at hann sagði honum þat at hann átti skip eða hús . En ef maðr skal ǽsta mann taks , þá skal hann  hafa 2 húsfasta menn með sér ok eigi fleiri . En ef húsfastr maðr synjar at  ganga með honum at ǽsta taks eða fǿra tak , þá er hann sekr eyri silfrs við konung . Nú ef maðr hittir mann úti ok vill hann taksetja hann , ok verðr hinn varr við ok rennr undan eða rǿr , þá skal kalla á hann svá  hátt , at váttar hans megi þat vitni bera , at hann mátti heyra , ef hann vildi . En þá skal  hann fǿra þat tak . En ef hann fǿrir eigi , þá þá er hann sekr mǫrk silfrs konungi . En ef maðr hleypr í garð manns eða í hús , ok lǽtr hann aftr garðshlið eða dyrr , þá skalla at ok biðja upp láta . En ef menn vilja eigi , þá skal hann ǽsta hann taks þar þegar ok mǽla svá hátt , at hann megi heyra , ef hann vill , ok váttar hans þori þat . Vitni at bera , at hann mátti heyra , ef hann vildi . Þat tak skal fǿra eða gjaldi  konungi mǫrk silfrs . Eigi þarf  hann at segja hvert þat skal fǿra , nema hann vili , ok þó jafnfullt at lǫgmáli sem sagt sé . En um mannhelgi vára ok taksetning ok um allar aðrar sóknir , þat skal allt fara  at bǿjarmannalǫgum ok eftir því sem bók vár váttar , svá víða sem vér eigum takmerki . Svá skal kona ganga í tak fyrir mann sem karlmaðr , ef hon á hús í bǿ várum . Þat er nú því nǽst , at vár skal engi annan stela . Nú ef maðr stendr mann með fé sínu , er stolit var í frá honum , þá skal hann binda fóla á bak  honum , ef váttar eru við , ok leiða hann bundinn til gjaldkyra . En ef hann vill eigi við honum taka , þá er hann sekr 8 ørtogum ok 13 mǫrkum silfrs við konung , þá skal fǿra sýslumanni . En ef hann vill  eigi við taka , þá er hann sekr slíku sama við konung ok bǿjarmenn . Nú skulu bǿjarmenn eigi sekð gjalda fyrri umboðsmanni né gjaldkyra , en þeir hafi sóttan sinn rétt . Nú skal til móts blása ok leiða þangat þjóf með fóla sá er batt , ok fǿri fram vitni  at sá á fé , er batt , ok þat fé var stolit frá honum , ok þat annat at hann batt hann á því fé . Þá skulu mótmenn um dǿma , ok ef þeir dǿma hann misbundinn , þá er sá sekr 5 mǫrkum silfrs við konung , er batt . En ef þeir dǿma hann réttbundinn , þá skal  gjaldkyri  fá bana til . En ef hann vill eigi , þá er hann sekr 8 ørtogum ok mǫrkum silfrs við konung ok bǿjarmenn . En ef mótmenn láta hann ódǿmðan ganga af móti , þá eru þeir sekir 5 mǫrkum silfrs við konung , þó at gjaldkyri vili eigi refsing á leggja . En um þjófnuð allan , þá á konungr ok bǿjarmenn sem í capitulus segir , nema stolit sé ór konungsgarði eða ór hans verndarhúsum . Þá á konungr einn . Ok á sá sókn á því , er konungr hefir fyrir garð sinn skipat , er þaðan er stolit . En ef þjófr kømr bundinn á mót , ok er fóli bundinn á bak honum , þá skal hverr sitt hafa , þeira er hann hefir stolit í frá , ok vitni bera til at þeir áttu . En sá er þjófinn hafði tekit , þá skal hafa þat allt er þjófrinn hafði á sér , ok hann tók með honum , ok eigi berask ǫðrum manni vitni til . Ok þó at hann hafi til merkr gulls eða meira í þeim lǫgum , skal hvern þjóf dǿma sem hann stal , hvar sem hann verðr tekinn . Nú ef maðr er stolinn fé sínu , þá skal hann beiða rannssaks , ef hann vill , þann mann er honum er mestr grunr á , at fé hans  hafi stolit . En hinn skal uppi láta vera rannssak . En ef hann synjar , þá er hann sannr at sǫk . En sá er rannssaks beiðir , skal  hafa með sér 2 húsfasta menn ok eigi fleiri . Þeir  skulu ganga inn lindalausir ok láta rannssaka sik , áðr en þeir gangi . Hinn skal ok segja til jarteigna , áðr en þeir gangi  inn , á því fé er stolit var í frá honum . En ef þeir hitta fé manns í ǫrk eða í kistum eða í tǫskum eða í byrðum eða í lyktum kerǫldum , þá skal þá hann halda fyrir séttareiði ok nefndarsǿri , at eigi kom þar at hans vilja eða vitend . En ef þeir hitta útan láss eða loku , ok þó í hans  húsi , haldi upp séttareiði ok fangavátta . En þessir eiðar falla til 4 marka . Sú er lǫglig fartekja , en engi ǫnnur , at í hǫnd skal taka stýrimanni eða hans lǫgligum umboðsmanni ok nefna vitni við 2 eða fleiri , ok segi þeir til áhafnar , er sér fari tóku , en hinn til leiguburðar , er skip byggir . En ef þá skilr á um kaupmála sinn , þá hafi sá sitt mál , er vitni fylgir . Ok sverja þeir svá at vér heyrðum orð ykkur beggja , ok váru þit þá ásáttir um kaupmála um fartekju , ok svá um lest ok leigu , þá er þat vitni lǫgligt ok at lǫgfullu far tekit . Skip  þau er ausa þarf tysvar  þrim dǿgrum , þat er talt fǿrt í farir allar , nema hásetar vili  líta lekara skipi . En ef stýrimenn láta ausa skip sín um vetr á laun við háseta , þá  hǿfir þat til svika við þá , ok eigu stýrimenn at bǿta skaða þann allan , er af því kann  at gerask , sem þat kann at gerask um fjǫr manna eða fé eða bǽði , því at þat fals skal hverr bǿta er sjalfr gerir . Nú er farmr á skip kominn , fǫt ok matr ok allt þat annat er til heyrir , ok sýnisk  nú hásetum sem skip sé ofhlaðit undir þeim . En stýrimanni gefr sýn  aðra ok kallar hann mundanga hlaðit , þá skulu þeir nefna stýrimenn 2 af ǫðrum skipum , ef til eru . Nú ef þeir vilja því til guðs skjóta , at þeir vildu fara á svá hlǫðnu jafnlanga leið , þá eiga eigi hásetar at vanda þá hlǫzlu fyri stýrimanni , ok fari þá við svá búit . En ef stýrimǫnnum er til koma þykkir ofhlaðit , þá skulu stýrimenn sína vǫru fyrst  af bera , alla aðra en þá er þeir hafa ǽtlat til reiðakaups , fyrir því at skip er hvergi fǿrt ef reiða skortir . En ef  þá er enn ofhlaðit , þá skulu þeir fyrstir af bera , er efztir tóku , ok hverr eftir ǫðrum sem tekit hefir , til þess er skip er fǿrt . En ef stýrimenn eru eigi svá nǽr á ǫðrum skipum , at þeim megi ná , þá skal bǿndr til nefna , þá er nǽstir  sitja ok helzt hafa vit til ok vanir eru í kaupfǫrum , at skýra þetta mál  eftir því sem fyrr var . En hverjum þeim manni er af gengr skipi því með fǫt sín ok fé , þá eru stýrimenn skyldir at fá þeim  fǫruneyti annat jafngott til þess  lands er þeir hǫfðu sér fari til tekit . En ef þat fǽsk eigi , þá greiði þeim slíka leigu sem hann skyldi taka af þeim , ef þeir fǿri þangat sem þeir hǫfðu sér fari tekit . En á þeim degi er stýrimaðr vill skipi sínu út leggja , þá skulu allir skiparar til koma nauðsynjalaust . Svá eru ok allir hásetar skyldir til at fylgja skipi til uppsátar upp at setja . En hverr er eigi er þar , sekr eyri silfrs við konung . En eru nauðsynjar sem lǫg skýra . En þegar er þar kømr skutstafn sem áðr var framstafn , ok horfir skip á leið , þá á stýrimaðr skipleigu  alla , nema hann vili betr gǫrt hafa . Nú koma menn í kaupstað þann er þeir hafa sér fari til tekit , eða í annan stað ok verja þar vǫru sinni , ok búask til  heimfarar ok bera á ok vilja heim fara , ok gefr þeim eigi byr . En stýrimaðr býðr þeim skip sitt at liggja á svá lengi sem þeir vilja til heimfarar . Nú vilja sumir lengr liggja en sumir , þá skulu þeir ráða sem fleiri verða saman , þó at einum auki . En stýrimaðr ǫðlask skipleigu sína , þó at  upp  setisk skip . En at vári skal stýrimaðr skipa skip sitt hvert er hann vill . Ok eru þeir nǽstir fari , er þangat fóru at jafnri leigu undir svá mikla lest . En ef stýrimaðr setr skip sitt upp fyrir útan leyfi háseta , ok vilja þeir farit hafa , þá eigu þeir far heimhollt at vári þangat sem þeir vilja farit hafa leigulaust . Nú taka menn sér fari af stýrimanni , ok segir hann sitt hverjum til hvert hann vill fara . Nú þar sem leið skilr , þá vill hverr þangat fara sem hann sér fari tók , ok hefsk þetta upp með þeim til þrǽtu , þá skulu þeir sitt mál hafa , sem fleiri verða saman , þó at einum auki . En stýrimaðr skal engu um ráða . En ef allir verða jafnmargir , þá skulu þeir bera hluti í skaut ok hafi þeir sitt mál er hlutr fylgir . Nú vilja þeir  af skipi ganga , er lygð var fyri borin , þá skal stýrimaðr gjalda mǫrk silfrs hverjum þeim er af gengr því skipi ok skipleigu þar umfram , er hann tók af honum . En hinum er nú eru á skipi eftir , þá skal hann fá svá marga menn þeim at þeir sé vel liðfǿrir , ok halda með sínum kosti þangat til kaupstefnu , sem þeir hafa sér fari tekit . Einn skal stýrimaðr á skipi hverju . Hann skal þriðjungi meiri lest hafa en hásetar , ok þó ekki meira upp leggja en hásetar , fyrir því at hann á þriðjung at hafa til reiðakaups . Þat eigu allir hásetar at flytja , því skal hlaða í klofa inn . Stýrimaðr skal leiðsǫgumann fá , en allir tulk . Allar lestir skulu jafnstórar vera at fullu fari , nema sumum hásetum sé skilð minni  lest eða meiri . Svá skal hverr  hafa margra punda þunga í lest sína , sem hann hefir sér fari undir tekit ok leigu fyrir fest . En ef háseti rýfr skipun undir stýrimanni ok verðr hann at því vitnisfastr , at hann rýfr skipun innanlands , þá er hann sekr mǫrk silfrs fyrir lest  hverja er af bersk . En ef hann rýfr skipun  undir stýrimanni í Danmǫrku eða Gautlandi eða eða í Svíþjóðu , gjaldi 2 merkr , aðra konungi , en aðra stýrimanni fyrir lest hverja er af bersk . En ef rýfr skipun í Sámlandi eða í Gotlandi , sekr 4 mǫrkum silfrs . En ef maðr rýfr skipun í Englandi eða Orkneyjum eða Fǽreyjum eða Hjaltlandi , þá gjaldi 8 merkr , ǽ halft konungi , en halft stýrimanni . Rýfr maðr skipun á Grǿnalandi eða á Íslandi eða í Gǫrðum austr , gjaldi 8 ørtogar ok 13 merkr silfrs . Nú er þegar skipun rofin , er háseti kømr eigi til skips með vǫrnuð sinn í þǽr stefnur er aðrir skiparar koma ok stýrimaðr gerir . Ok hafa slík ǫll lǫg í heimferð sem í brottferð , skip í allra þeira ábyrgð um flutning , til þess er skip er upp sett , nema stýrimaðr vili betr gǫrt hafa . Nú kømr  byrr á , þá  skulu hásetar bíða stýrimanns síns þrjú sjóvarfǫll . En síðan megu þeir fara at ósekju , þó at hann komi eigi . Nú gengr háseti frá skipi útan leyfi stýrimanns , þá skulu þeir bíða hans 2 sjóvarfǫll . Þá megu þeir fara at ósekju . Nú gengr háseti frá skipi ok kømr byrr á , þá skulu þrír menn ganga á land upp , ok skal einn standa við bryggjusporð , en annarr upp í frá , svá at hverr megi heyra óp annars , ok ǿpa þrysvar ok gangi síðan til skips . Ok ef hann kømr þá eigi , þá megu þeir fara at ósekju , ef hann er á kristnu landi staddr . En ef hann er á heiðnu landi staddr , þá bíði hans þrjú sjóvarfǫll , ef þeim er háskalaust fyrir heiðingjum . Nú stendr maðr maðr eftir í byggðri ey , þá leigi þeir honum far til meginlands með fé hans . En ef hann stendr eftir í óbyggðri ey , þá skal leggja honum upp 5 nátta vist ok eldfǿri , bát ok buløxi ok hversdagskápu . Nú stendr maðr eftir , en mǫtunautar hans bjóða mann á lest  hans  ok hafa vátta við . En stýrimenn ok hásetar kveðask eigi þurfa , þá frjálsar þat fé hans við stýrimann ok háseta , hvat sem í vígi verðr . Nú koma hermenn at þeim , ok kømr eitthvert hervápn innanborðs af ófriði ok verða menn sárir af eða drepnir , ok hafa þeir eigi mann boðit á lest  hans , er eftir stóð , þá  hefir  hann fyrirgǫrt hverjum penningi hverjum sem hann átti í því skipi . Nú fara menn frá skipi með allra ráði , bǽði stýrimanns ok háseta , ok kømr ófriðr at þeim , þá hafi þeir fé sitt er fjarri váru staddir , ef hinir fá vart , er eftir váru skipi . Ef menn hitta í storma eða í vǫlk eða í þann vanda at þeir þurfa at létta skip sín , þá skal  ǫllum yfirburð fyrst kasta . En ef meira þarf fyrir borð at bera , þá skal því kasta er þungast er ok féminnst , hverr sem þann varning á , ef því má ná . Ok skulu þeir allir sem innanborðs eru , gjalda þeim verð fyrir er átti , svá mikit sem þeir máttu við fá í kaupstað þeim er þeir koma til , svá at allra þeira skaði verði jafnmikill at jǫfnu fé , því at skal fara fjármagni , en eigi eftir mannmergð eða lestatali . En ef þeir koma með heilum bunka til kaupstaðar ok hafa engu kastat , þá skulu þeir svá yfirburð skifta , at allir hafi jafnmikit af , jafnt stýrimaðr sem hásetar , nema þeir skulu hǫlfu meiri leigu taka fyrir þá lest en aðrar , þǽr er þar váru út vegnar á skip , svá margar sem þǽr verða . En þat er yfirburðr , er þá liggr eftir , er hverr hefir sína lest fulla . Nú ef menn hitta í þann vanda at þeir lesta skip svá mjǫk at farm þarf af at bera , ok þó er bǿtanda , þá skulu hásetar allir bíða halfan mánuð yrkra daga . En ef nǫkkurir skiljask fyrri við skip en nú er mǽlt fyrir útan ráð eða leyfi stýrimanns , þá er sá sekr 8 ørtogum ok 13 mǫrkum silfrs við konung er fyrst rýfr skipun , en hverr annarra mǫrk silfrs . Er síðan gengr af , þar til er þeir svá fámennir eftir , at skip er ófǿrt fyrir liðleysis sakir . En þeir eru engu sekir , er síðar ganga af . En ef skip brýtr í spán , ok eru menn á fríðu landi , þá skilisk menn eigi fyrr við skip en reiða er borgit , svá sem þeir megu ná , ok svá skipreiða . En ef maðr leigir eins punds far at hásetu , ok byggir hann at lǫgum ǽ meðan hann á eitt pund innanborðs , þá á hann þat , er leigði . En ef maðr leigir 2 punda far at hásetu , ok þó at fleiri sé , þá á hann slíkt at hafa af því hverju sem af sínum pundum . En ef háseti vill eigi farit hafa þar sem hann tók sér fari , ok hefir hann ekki á skip borit , þá skal hann greiða slíka leigu sem hann festi honum ok fǿri hann þangat sem hann hafði sér fari tekit . En ef stýrimaðr rýfr skipun undir háseta , þá skal  hann halda slíku ǫllu upp háseta , sem háseti ǽtti við stýrimann ef hann hefði rofit undir honum . Nú tekr maðr sér fari ok berr  áhǫfn sína á skip , ok bera þǽr nauðsynjar til með honum , at honum er sýnn fjárskaði at , ef hann ferr , þá  fái hann stýrimanni annan mann í stað sinn ok jafnmikla lest ok leigu . En ef hann fǽr engan , þá fari sjalfr , nema stýrimaðr leyfi honum af at ganga . En ef menn berjask í kaupfǫrum ok sǽttask þar með stýrimanns ráði ok háseta , þat á hvergi at rjúfa . En Noregs konungr á sekð þá er við liggr . Ok sǿki sá konungs sýslumaðr , er þar hefir lén , sem þeir rjúfa bunka sinn ok skipa af skipi . En ef Noregs menn berjask eða gera aðra óknytti , þá er sekð liggr við , í Danmǫrku eða í ǫðrum lǫndum ok bǿta þeim konungs sýslumanni , er þar hefir lén , þá eru þeir ósekir við Noregs  konung , er þeir  koma heim ok hafa þeir 2 manna vitni til at þeir bǿttu , þar sem þeir brutu , ef þeir hafa við útlenzkan mann átt . En ef þeir norðmenn berjask sín á millum , þá á Noregs  konungr friðbrot ef þeir koma heim , því at á hans þegni var unnit , ok sé því meir við sundrþykkð sín á millum . Sá á hǫfn , er rǿr . En sá á lǽgi , er fyrstr kømr landfestum um festarhǽl . En ef maðr veitir manni hafnarrán , þá sekisk hann mǫrk silfrs við konung , hverr er á því skipi er , jafnt stýrimaðr sem hásetar . Þá sekð á halfa  konungr , en halfa þeir er hafnarrán var veitt , ok skifti at mannmergð . En þat er hafnarrán er maðr høggr festar manns eða leysir ok bǽgir þeim ór lǽgi , er áðr lágu fyrir . Nú eru margir menn á skipi saman , þeir er síðar koma ok búa eigi allir um eitt lunderni , ok segja svá sumir at eigi myndi svá gǫrt ef þeir réði , ok syni vilja síns með einseiði hverr þeira , ok sé sá saklauss . En ef þeir vilja eigi , gjaldi þeir hafnarrán ok sǿki sem vitafé , þar sem þeir skipa upp . Þat er hafnarrán , er menn sigla í akkerissǽti í hǫfn ok sigla aðrir eftir , ok leggja svá nǽr þeim at eigi er sveifirúm . Nú rǿða þeir um , er fyrri kómu , ok biðja hina í brott leggja , er síðar kómu , svá at skip  þeira hafi sveifingarrúm , ok eigi liggi skip á strengjum  þeira . Nú vilja þeir eigi , þá er þat hafnarrán . Svá ok ef skip brýtr undir þeim , eða skulu þeir brott leggja er fyrri kómu . Þá gjaldi slíkt sem áðr er skilt . En ef þeir brjóta skip undir mǫnnum , er síðar kómu , hvárt sem þeir brjóta í akkerissǽti eða í landfestum eða gera reiðaspell , þá skulu þeir bǿta sem skynsamir menn meta ok ǫfundarbót með eftir lagadómi . Nú skal stýrimaðr báti ráða . En ef þeir liggja við bryggju , þá láti flytja háseta til lands eitt sinni um dag ok út aftr , en matgerðarmenn þrim sinnum , eitt sinni at taka vatn , en tveim sinnum at matbúa . En bátfestr skal taka fram á bunkabrún . Sá skal bát festa , er efztr gengr af . Nú ef bátfestr brestr á barði eða byrði , eða viðja slitnar eða bátfestr , þá ábyrgisk stýrimaðr bát sinn ok fái hásetum annan bát eða ábyrgisk allt þat sem á borði kann bresta fyrir bátleysis sakir . En ef knútr losnar , gjaldi sá bát er festi . En ef eigi kømr aftr eða fái bát annan . En ef hann vill eigi , ábyrgisk sem stýrimaðr . En ef nǫkkurr tekr bát at óleyfi stýrimanns , þá lýsi ráni á hendr honum með vátta tvá . Þá er hinn sekr mǫrk silfrs við stýrimann . En ef tekr bát ok rekr brott svá langt at leita þarf , þá er hann sekr mǫrk silfrs við stýrimann ok fǿri jafngóðan bát aftr , sem hann tók . En ef nǫkkut grandar skipi eða mǫnnum fyrir bátleysis sakir meðan bátr er í brottu , þá skal hann bǿta 8 ørtogum ok 13 mǫrkum , halft konungi , en halft  stýrimanni , ef í spán brýtr , ok bǿti skaða þann allan sem menn meta . En skip er bǿtanda , þá láti sá bǿta , er báti reri brott , ok gjaldi 5 merkr , halft konungi , en halft stýrimanni . En fyrir hvern mann er týnisk fyrir bátleysis sakir , gjaldi sá er báti reri brott slík gjǫld ok slíkt þegngildi sem konungr leggr til með beztu manna ráði . Ef menn sigla með landi fram samfloti , þá skulu þeir vǽgja , er ýtri sigla , svá at eigi bǽgi þeim at landi , er innstir sigla . En ef menn beita þrábeiting , ok siglir hinn á veðr þeim ok bǽgir þeim at at bergi eða boða eða at nesi , ok lestir  hann skip sitt fyrir þá sǫk , eða brýtr í spán , þá bǿti þeir spell , er honum bǽgðu af leið , sem skynsamir meta , ok ǫfundarbót með eftir lagadómi . En ef menn beita þrábeiting ok þá at boðum , er á hlé sigla , ok vill  hann heldr á þá sigla en í boðum brjóta . Nú ef skip þeira brotnar eða reiði slitnar , er á veðr sigldu ok eigi vildu vǽgja , þá koma þar engar fébǿtr fyrir , því at þat er ǫllum nauðsyn . Nú sigla menn til mjóra sunda með samfloti miklu , þá eigu þeir sigling at minnka , er síðar fara þar , hverr sem staddr er , svá at engum standi fartalmi af . Minnka skal sigling með með hǫlsun ok heflaskurð , ok heldr niðr leggja en á aðra sigla . En ef menn sigla á aðra nauðsynjalaust , hvárt sem þeir sigla til miða eða með hafi eða með  landi fram , ok gera  þeir mǫnnum spellvirki , þá skal bǿta fyrir skutstafn  er brotnar fyrir ofan hrefnisskǫr , 2 aura , en fyri framstafn 4 ørtogar , ef í andfǫngum brotnar fyrir ofan sjó . En ef stafn brestr ok rennr sjór inn gjaldi mǫrk silfrs . En ef hjǫlmurvǫlr brestr eða stýri um hjǫlmurvǫl eða blað af stýri , bǿti mǫrk silfrs fyrir hvert þessara . En ef stýrit brestr sundr í miðju , bǿti 2 aura silfrs . Ok svá ef járn brestr af . En ef sax brotnar , bǿti 2 ørtogar , ok svá fyrir hals  hvern . En fyrir róðrarhúf 2 aura . En fyrir meginhúf  halfa mǫrk , ørtog fyrir kló ok krafta hvern ok kné . En ef rá brestr í aktaumum eða fyrir útan eða innan , gjaldi 2 aura . En ef rá brestr í dragreipum , gjaldi halfa mǫrk . En ef tré brestr eða brotnar , gjaldi mǫrk silfrs . En ef hjalpreip brestr , gjaldi 2 ørtogar . En fyrir ásdreng ørtog . En fyrir skaut ok aktaum , fyrir hvert þessa , nema áss sé úti ok ekit segli , þá  skal gjalda eyri silfrs fyrir hvert þessara , ok enn fyrir hǫfuðbendu hverja 2 ørtogar . En fyrir stǿðing eyri silfrs . En fyrir dragreip hvert 2 aura silfrs , ok svá fyri stag . En fyrir smáreip hvert er í segli er , ørtog silfrs , svá fyrir kló hverja , ok svá fyrir ár hverja . En fyrir fork hǫlf ørtog . En fyrir bryggju 2 ørtogar . En ef maðr siglir á annan , svá at eigi er skip hans bǿtanda , bǿti skip sem menn meta , ok svá farm allan er á var , ok ǫfundarbót með eftir lagadómi hverjum er á var , ef hann braut með vild sinni . En ef váðaverk var , sanni þat með eiðum , ok falli þá niðr ǫfundarbót . Þat eru 2 aurar silfrs er hverr á at taka , er fyrir ásigling verðr . Engi skal á annan heldr róa en sigla . En ef rǿr , þá liggr sama sekð við , sem áðr var sagt . Nú er talt um ásiglingar allar ok bǿttu , þó at heilu hvert fyrst . En sekðir er við ásiglingar liggja , þá eiga halfar hvárir stýrimenn ok hásetar . Nú ef maðr leggr ór lǽgi ok ferr ørenda sinna , ok lǽtr bryggju eftir vera , þá á sá lǽgi þegar hann kømr til , er bryggju lagði eftir . En ef menn leggja samflot sín á millum at farmannalǫgum , þá skal engi frá ǫðrum sigla lengra nauðsynjalaust en sjá megi ás á borði . En ef þeir sigla lengra , þá er hverr þeira sekr mǫrk silfrs við þá er frá var siglt , jafnt stýrimenn sem hásetar . En þǽr eru nauðsynjar , ef skipsháski liggr við eða fjǫrs eða fjár . En ef þessar nauðsynjar liggja við , þá megu þeir sekðarlaust frá sigla , ef hinir vilja þess  sverja , er í samfloti eru með þeim . En ef engi váru fleiri í samfloti með þeim , sanni sjalfr sǫgu sína með séttareiði ok sé sykn saka . En ef eiðr fellr , bǿti slíkt sem áðr er sagt . En bǿjarmannalǫg skulu vera á fiskinesi hverju ok í síldfiski ok í kaupfǫrum ǫllum . Nú draga menn upp akkeri með sínu akkeri , ok hvárki í strengr né hnakkmiði , þá á stýrimaðr halft , en hásetar halft , nema nǫkkurr maðr kenni sér ok njóti  tveggja vitna , ok leysi síðan út af þeim er upp drógu með halfvirði er vitna er notit . Lýsa skal fundi sínum samdǿgris ef menn liggja við land þat sem byggt er . En ef eigi er lýst , þá má sá gefa þjófsǫk á , er á . Sǫmu lund skal vera ef hann dregr upp með sókn eða kafar eftir eða kømr reip í hring sem áðr var sagt . En ef eigandi kømr eigi til eða hans umboðsmaðr , þá eignisk þeir akkeri , er upp drógu . Nú leggja menn  félag sitt saman , þá skulu váttar við vera . Þat félag má auka við engan mann , nema beggja sé vili til . En ef hann eykr , þá skal sá er fyrri lagði , taka mǫrk silfrs af óskiftu . Ok eigi skal hann lengra fǿra nauðsynjalaust en skilt var , nema hann . Vili ábyrgjask at ǫllu þat fé . Ok eigi skal  hann þat félag hǫggva brott né ljósta ok eigi legorðssakir af gjalda ok engar aðrar óskuldir eða afneyzlur , nema beggja sé vili til . En þá er þeir  skifta félagi sínu , þá leggi hann fram svá mikit sem hann vill , ok segi svá , at þar er nú allr ávǫxtr ok innstǿða sú sem vit áttum báðir saman . Ok sveri síðan þar at eineiði . Ok slíkan klǽðnuð skal  hann þá hafa , er þeir skifta félagi sínu , sem þá  var er þeir  lǫgðu , ok eigi verra . En ef menn leggja hjáfélag , þá skal sá er við tekr klǽðask ok fǿðask af sínu fé , en ekki af hans fé taka , er hjáfélag lagði við hann , nema skipleigu ok uppburð ok útburð fyrir þat er í hjáfélag var lagt . En þat skal hann ábyrgjask sem sitt fé . En halfan ávinning á hvárr þeira , en hinn innstǿðueyri sinn fyrst fullan , er í hjáfélag lagði . Nú skilja þeir eftir því sem þeir verða ásáttir , hvert þeir skulu fara með . En ef hann flytr eða fǿrir annan veg , þá ábyrgisk hann við hvívetna . En ef þeir hitta í harða kaupstefnu , ok fǽr hann eigi svá selt sem honum var virt í hǫnd , þá skal hafa heim ok fǿra þeim fé sitt , er á en ef hann selr ódýrra , þá skal þat vera þess skaði , er með ferr , en eigi þess er fé á . Nú leggja menn félag sitt saman , ok verja báðir ór einum sjóð ok bera fé sitt á skip , ok fara þangat sem þeir sér fari tóku . Nú leggsk annarr þeira sjúkr ok gerisk hǽttr við dauða , þá skal félagi ganga til stýrimanns ok til háseta ok biðja þá ganga til hins sjúka . Þá skal hann segja til fjár síns ok til félags  þeira . Nú ef hann andask síðan , þá skulu þessir honum vitni bera , ef nǫkkurir tortryggja , ok skal fé þar virða . Ok þar skal sá við  virðu taka , er þá ferr með , ok fǿri framleiðis sér til afla , ef hann flytr innstǿðueyri til rétts arfa eða hans umboðsmanns . Nú kømr hann eigi þeim váttum við , er virðu , þá auki hann vitni sín með þeim mǫnnum er þangat fara , sem arfi sitr . Nú andask félagi hans síðan bunki er bundinn , ok áðr en þeir sé á fǫr komnir , þá skal hann setja mann á lest  hans , þann er bǽði haldi upp róðri ok ok tjǫldun ok ǫllum kostnaði af fé hins dauða . En ekki á hann fleira af at hafa , nema erfingi vili gefa honum . Nú eru þeir á ferð komnir , ok þurfu þeir varðhalds eigi síðr um nǽtr en um daga , þá skulu þeir bergvǫrð hefja frammi í stafni , ok skal fara aftr at skipi á stjórnborða . En festi ok festarvǫrð skal hefja á siglu á stjórnborða , ok fara aftr at skipi . Hafnaraustr skal hefja  aftr á bunkabrún ok fara fram eftir skipi . Siglingaraustr ok rávǫrð skal hefja á siglu á bakborða ok fara fram eftir skipi . Þau embǽtti eru nú tǫlð at farmannalǫgum , er vera eigu á hverju lǫglǫngu skipi . En þat er hvert lǫglangt , er sessum má telja eða á hǫfnum skipa . Allar þǽr sekðir er til falla innan bǿjar várs eða takmarka , þá á konungr einn þegngildi ok ǫll óbótamál ok útlegðar , ok fyrir allt þat er stolit er ór konungsgarði , ok svá fyrir forboð . En allra annarra sekða eigu bǿjarmenn þriðjung , sýslumaðr þriðjung ok gjaldkyri þriðjung . En fyrir skipdrátt ok bǿjargjald , þat á gjaldkyri einnsaman . Er hann skyldr at láta blása til skipdráttar ok til  allra refsinga eftir mótmannadómi . Dextera 