vapna fiardar oc komu til hofſ þar bio biarni þrodd helga ſon þorſteinſ ſonar hinſ avluiſ ſonar eyuallz ſonar auxna þoriſ ſonar modir biarna var halla lytingſ dottir modir brodd helga var aſuor dottir þoriſ grauz atla ſonar þoriſ þidranda . biarni broddhelga ſon atti rannueygu þorgeirſ dottur eirikſ ſonar i geirmundar ſonar hroalldz ſonar eiríkſ ſonar aurþig ſkeggia biarni tok vid flosa baþum haundum flosi baud biarna fe til lidueizlu biarni melti aldri hefi ek ſellt kallmenzku mina uid femutu ne lidueizlu en nu er þu þarpt lidſ mun ek gera þer um uinueitt oc riþa til þingſ med þer oc veita þer ſem munda brodur minum þa ſnyr þu aullum vanda a hend mer . ſegir flosi en þo uar ſlikſ at þer uan ſiþan for flosi til kroſſa uikr þorkell geitiſ ſon var vin hanſ mikill flosi ſagdi honum erindi ſitt þorkell quedr þat ſkyllt vera at hann ueitti honum allt ſlikt ſem hanſ veri til fęrr oc ſkiliaz eigi uid hanſ mal þorkell gaf flosa godar ⸡godar⸠ giafir at ſkilnaði þadan for flosi nordr til uapna fiardar oc up i flioz dals herat oc giſti at holmſteinſ spak bauduarſ ſonar oc ſagdi at allir hefdi uel undir ſtadit hanſ naudsyn oc ęrindi nema ſaurli brodir hanſ holmſteinn quad þat til þeſſ bera at hann uar engi of ſtopa madr holmſteinn gaf flosa goþar giafir at ſkilnadi flosi for þadan vp i flioz dal oc ſudr a fiall vm auxar hraun oc ofan ſuiþin horna dal oc ut med alpta firdi fyrir auſtan oc lauk eigi fyrr en hann kom til þuattar til ⸡þuatt ar⸠ hallz magſ ſinſ þar var flosi halfan manud oc menn hanſ oc huilldu ſik . flosi ſpurdi hall huat hann legdi nu til radſ med honum huerſu hanſ ſkylldi med fara oc breyta haugum ſínum hallr melti þat ræd ek þer at bidir heima vid bú þítt oc ſigfuss ſynir . en þeir ſendi menn til at ſkipa til ſinna en þer farit heim at ſinni en þa er þer til þingſ ridit allir ſaman oc dreifit ecki flocki ydrum fari ſugfussſynir at finna konur ſinnar ek mun oc riþa til þingſ oc liotr ſon minn med alla þingmenn okra oc ueita þer lid ſlíkt ſem ek ma mer vid koma flosi þackadi honum en hallr gaf honum godar giafir at ſkilnaþi flosi for þa fra þuátt a oc er ecki getiþ um ferd hanſ fyrr en hann kom heim til ſvína fellz er hann þa heima þat er eptir var uetrarinſ oc ſumarit allt til þingſ framan Þorhallr asgrímsſon oc kari ſolmundar ſon riþa einn dag til moſfellz at finna Gizur huita hann toc uid þeim badum hondum oc voru þeir þar langa hrid þad var einhueriu ſinni þa þeir gizur tauluþu um brennu nialſ at gizur quad vera allmicla giptu er kari hafdi brott komiz þa vard kara visa a munni þa melti gizur huiti uarkunn er at þer ſe minnjſamt oc ſkulu ver nu ecki vm tala fleira at ſinni kari ſvaradi at hann ętladi heim at riþa Gizur ſegir ek mun nu gera mer dęllt vid þik vm raþa giorð þu ſkalt eigi heim riþa en ſkalt i brott riþa oc auſtur undir eyia fioll at finna þorgeir ſkorar geir oc þorleif krak þeir ſkulu rida auſtan med þer þui þeir eru aþiliar malſinſ med honum ſkal rida þorgrimr hinn brodir þeira þer ſkulut riþa til mardar valgardſ ſonar ſkalt ſegia honum ord min til at hann taki uid uigſmalinv eptir helga nialſ ſon á flosa en ef hann melir nockuru ordi j þeſſu þa ſkalt gera þik ſem reiþaſtan oc lat ſem þu munir hafa auxi j hofdi honum þu ſkalt ok ſegia j annan ſtad reiþi mina ef hann uill eigi lata at þeſſu uel komaz þar med ſkalt ſegia at ek mun lata ſękia þorkotlu dottur mina oc færa heim til min en þat mun hann eigi þola þui hann ann henni ſem augunum j hofdi ser . kari þackadi honum ſina radagerd . ecki talar kari um lidueizlu vid hanſ þui hanſ ętlaþi at eigi mundi þurfa . kari reid þadan auſtur yfir markar fliot oc sua til flioz hlidar oc sua til ſelia landz mula þeir riþa nu auſtur i hollt þorgeir toc vid þeim med hinnj meſtu blidu hann ſagdi þeim vm ferd flosa oc huerſv mikit liþ hann hafdi þegit j auſtfiordum kari ſagdi at þat uar uarkunn at hann będi lidſ sua morgu ſem hann mundi suara eiga þorgeir melti þui betr er þeim ferr allt betr verr . kari ſagdi þorgeiri tillaugur Gizurar ſiþan riþv þeir auſtr a rangar uollu til mardar valgardſ ſonar hann toc uel vid þeim . kari ſagdi honum ordſending Gizurar magſ hanſ hanſ var helldr erfidr oc quad meira at sekia flosa en x adra . kari melti jafnt ferr þer þetta sva ſem hann ętladi þui þer eru allir hlutir illa gefnir þui þu ert będi hręddr oc huglauſſ enda ſkal þat a koma ſem þer er makligt at þorhalla ſkal fara heim til fodur ſinſ hon bioz þegar oc quez þeſſ fyrir laungv buin at ſkildi med þeim merdi mordr ſkipti þa ſkiott ſkapi ſinu oc ordum oc bad af ser reiþi oc tok þegar vid malinu kari melti þa nv hefir þu tekid uid malinv oc ſęk nu ohręddr þui lif m liggr vid mordr quaz allan hug mundu a at gera þetta uel oc drengiliga eptir þat ſtepndi mordr til ſin ix buum þeir voru allir uettfangſ buar mordr tok þa i þorgeiri oc nefndi v uatta j þat uetti at þorgeir þoriſ ſon ſelr m uigſok a hond flosa þordar ſyni at ſekia vm uig helga Nialſ ſonar med ſoknar gognum aullum þeim er ſaukinni eigu at fylgia ſelr þu mer ſauk þeſſa at ſekia oc at ſęttaz a sva allra gagna at niota ſem ek ſe rettr aþili ſelr þu med laugum en ek tek med laugum j annat ſinni nefdi mordr vatta j þat uętti at ek lyſi laugmelltu frumhlaupi a hendr flosa er hann ueitti helga Nialſ ſyni helundar ſari eða holundar eða mergundar þui er at ben giordiz en helgi feck bani af . lyſi ek fyrir buum oc nefndi þa alla lyſı ek laug lyſing . lyſi ek handſelldri ſauk þorgeirſ þoriſ ſonar þa nefndi mordr ser enn uatta j þat uętti at ek qued uetfangſbua þa alla ix oc nefndi þa alla a nafn til alþingiſ reiþar oc bua kuidar at bera uitni þar huart flosi hliop laugmelltu frum hlaupi til helga Nialſ ſonar a þui vetfangi er flosi þordar ſon ueitti helga nialſ ſyni helundar ſar eda holundar eda mergundar þui er at ben gerdiz en helgi feck bana af kueþ ek ydr orda þeira allra er ydr ſkyllda log til vm at bera oc ek uil ydr at domi beitt hafa oc þeſſu mali a at fylgia qued ek ydr laugkuaud sua at þer heyrit a ſialfir kued ek ydr um hand ſellt mal þorgeirſ þoriſ ſonar þa melti Mordr nu er her mal til buit ſem þer baþut uil ek bidia þorgeir at þu ridr til mín þa er þu riþur til þingſ oc forum þa med baþa ſaman flockana oc holldum ockr ſem baſtz ſaman þui flockr minn ſkal þegar buinn til aunduerþſ þingſ oc ſkal ec i lutum trurr vera þeir toku þui aullu uel oc var nu bundit ſuardogum at engi ſkilldi vid annan ſkiliaz fyrr huerr þeira ſkilldi leggia ſitt lif vid annarſ lif ſziþan ſkilldu þeir med uinattu oc meltu mot med ser a þingi . reiþ þa þorgeirr auſtur aptr en kari reiþ auſtr yfir ar oc þar til er hann kom i til aſgrímſ ellidagrimſ ſonar hann tok vid honum ageta uel kari ſagdi aſgrimi allan mala tilbunat oc raþa gerd Gizurar ſlikſ var mer at honum van ſegir aſgrimr at honum mundi uel fara enda hefir hann þat nu ſynt aſgrimr melti huat ſpur auſtan fra flosa kari ſvarar hanſ for allt auſtur j vapna fiord oc hafa naliga allir hofdingiar heitid honum lidueizlu oc alþingiſ reid . þeir uenta ser oc lidſ af reykdelum oc lioſuetningum oc eyfðingum þeir tauludu þar mart vm Líþa nu ſtundir framan til alþingiſ þorhallr aſgrimſ ſon toc fotar mein sva mikit at fotrinn fyrir ofan okla var sva digr oc þrutinn ſem konu lęr oc matti hann eigi ganga nema vid ſtaf hann var mikill madr vexti oc ramr at afli dokkr a har oc ſkinzlit uel ord ſtilltr oc þo bradſkapadr hann var hinn þridi meſtr laga madr a jſlandi at þui er menn ſkilldu fara til þingſ aſgrimr melti til kara þu ſkalt riþa til aunduerþſ þingſ oc tiallda budir uarar oc med þer þorhallr ſon minn þui þu munt hogligazſt oc bezſt med hann fara þui hann er fotlama en ver munum hanſ meſt þurfa a þeſſu þingi med ydr ſkulu oc riþa xx menn adrir eptir þat uar buin ferd þeira oc riþv þeir ſiþan til þingſ auſtan oc tiollduþu budir oc biugguz uel um Flosi reiþ auſtan oc þeir tiu tigir manna er at brennv haufdu verid med honum þeir ridu þar til er þeir komu til fliozhlidar ſkipudu þeir þa til bua ſína ſigfuſſſynir oc duoldvz þar um daginn en um kuelldid riþu þeir ueſtr yfir þiorſa oc ſuafu þar um nottina en vm morgininn ſnemma toku þeir heſta ſina oc riþu fram a leid flosi melti til manna ſinna nv munv ver ... j til aſgrimſ ellida ſonar oc troða jllsakir uiþ hann þeir kuadu þat uel vera þeir riþu nu þar til ... attu ſkammt til tungu aſgrimr ſtod uti oc menn med honum þeir ſau flockinn heiman menn aſgrimſ meltu þar mun vera þorgeir ſkorar geir aſgrimr melti eigi helldr etla ek þat þeſſir menn fara med ... oc gani en frendr Nialſ ſlikir ſem þorgeir er munv eigi hlęia fyrr en nackuat er hefnt brennunnar oc mun ek geta annarſ til oc kan vera at ydr þicki þat olicligt þat er etlan min at vera muni flosi oc brennu menn med honum oc menn ętla at troþa illſakir vid oſſ skulu ver nu ganga jnn allir þeir giordu nu sva aſgrimr let ſopa huſ oc tiallda oc ſetia bord oc bera mat a hann let ſetia forſęti med endilaungum beckium vm alla ſtofu flosi reid j oc baþ menn ſtiga af heſtvm oc ganga jnn . þeir giordu sva . flosi kom i en aſgrimr ſat a palli flosi leit a beckina oc ſa at allt var reidu buit þat er menn þurptu at hafa . aſgrimr kuaddi þa ecki en melti til flosa þui eru bord ſett at heimull er matr þeim er hafa þurfu flosi ſte undir borþ oc allir hanſ menn en laugdu uapn ſin up a er eigi mattu vp ſitia j beckium en iiij menn ſtauþu med uapnum fyrir framan þar er flosi ſat medan þeir motuduz aſgrimr þagdi um matmalit oc var sua rauþr ſem blod a at ſia en er þeir voru mettir baru konur af borþum ſumar baru handlaugar flosi for at aungu odara en hann veri heima bolaux la i aſgrimr þreif hana tueim haundum oc hliop up a pallzſtockinn oc hio til hofudſ flosa glumr hilldiſ ſon gat ſed til redit oc hliop up þegar oc gat tekit auxina fyrir framan hendr aſgrimi oc ſnori þegar egginni at honum þui glumr var ramr at afli þa hlupu up miclu fleiri menn oc uilldu rada a aſgrim en flosi quad aungann mann ſkylldu aſgrimi mein gera þui ver hofum gert honum ofraun en hann giordi ſlikt at ſem hann atti oc ſyndi þat at hann var ofrhugi flosi melti til aſgrimſ her munv ver nu ſkiliaz oc finnaz þingi oc taka þar til oſpilltra mala ser mun vera ſegir aſgrimr oc munda ek þat uilia lokit at ferit legra flosi ſvaradi þa aungu gengv þeir þa ut oc til heſta ſina oc ridu brott þeir riþu þar til er þeir komu til laugar uaz oc voru þar um nottina en um morgininn riþu þeir fram a beiti vollv oc adv þar þa ridu þar at þeim flockar miclir var þar hallr af ſiþu oc allir auſtfirdingar flosi fagnaþi þeim alluel oc ſagdi þeim fra ferdum ſinum oc uidrſkiptum þeira aſgrimſ margir lofudu oc kuadu ſlikt drengiliga gort vera þa melti hallr þetta liz mer audru uiſu en ydr þui þetta þicki mer uuiturlikt bragd mundu þeir þo muna harma ſina þott þeir veri eigi af nyiu a mintir en þeim er alluant um er sva leita annarra þungliga fanz þat a halli at honum þotti þetta ofgiort þeir ridu þadan allir ſamt undz þeir komu a uollu hina efri oc fylktv þar lidi ſinu oc ridv ſiþan a ofan flosi hafdi latid tiallda byrgiſ bud adr hanſ reiþ til þingſ en auſtfirdingar riþu til buda ſinna Þorgeirr ſkorar geir reid auſtan med miclu liþa þar voru ... med honum þorleifr krakr oc þorgrimr hinn þeir ridu þar til er þeir riþu til mardar valgardſ ſonar ... þar til þeſſ er hann var buinn mordr hafı ſafnat huerium manni er vapn ferr var oc fundu þeir þat ... hinn oruggazſti 