 þa verðr þat at gortøki of hualenn allan . þott annaʀ maðr æigi fioru . oc æignaz sa eigi at helldr hualenn flutfundinn nema hann hafe keyft með aullum goða . Ef griðmenn mannz finna hual a flote  oc a buande verk þeira alt  þa æignaz hann hualenn . Ef hann atte fiki þeira at æin . oc æignaz hann þa eigi meira en þat er buar virða at fiken dvalþez meðan . eþa sysla hans . oc hlut af scipi sinu . oc abyrgiaz þeir þo scipit sem aðr . Þeiʀ menn er fyrster coma at hual þeim er fluttr verþr at landi ór almenningu æigu at hafa af þeim þriþiunge hualen er flytiendr æignaz . þria tegu vætta samfengins huals  æf hualr er tvitøgr eþa meire oscerðr . eþa sua scerðr at hann se þa eigi minni en hæill tvitaogr þess kyns hualr . atta fiorðunga vættir einar scolu vera finnanda spik . þar scal finnanda spik  vera er menn flytia hual eþa bera festar í þott þeir megi eigi æinir flytia . æigu þeir iafnt þa er fundu hualenn þott þeir aþrir menn bere festar í meðan þeir fara at liþe ser . Ef þeir menn er fyrstir finna hual . oc taka hann til flutningar scera af hualnum a scip sín  en flytia þat er æptir er . þa scolu  þat hafa fyrir finnanda spic  sua sem þat vinzk til . Ef meira er af hualnum a scip lagit en þui gegne  þa scal þat fara sem aunnor flutning . Nu flytia menn hual or almenning til lanz . oc æignaz þeir æigi hualen at heldr  næma þeir beri fẏʀ festar a land en þeir late hualenn lausan oc feste eigi veʀ en tint er um reka hual . Ef þeir fylgia eigi festum þæim til lanz er fastar ero i hualnum  eþa festa hann veʀ en nu er tínt þá er þat reka hualr  oc a sa maðr þann hual allan er fioru á  Ef menn flytia hual or almenningu  oc scolu þeir hanum til lanz fylgia meðan þeim oc far koste þeira er o hætt fyrir boðum eþa brimi . Nu sciliaz þeir viþ hual fyrir þessum saukum . oc æignaz þeir þo hual æf a þat land rekr sem þeir villdu til flytia . En æf hual rekr annars oc er þat reka hualr . Nu hafa þeir anars scipi lent . oc scolu þeir þo iafn scylder at festa hval þann þegar er þeir megu . æigi eignaz þeir ella hval . Nu coma aðrer menn til oc festa hual meþan þeir biarga scipi sinu . oc eignaz þeir þo hualenn . ef þat beʀ quiðr at þeir duelþe ecki til faorna . Nu rekr hual sua miok fyrir veðri . eþa straome . at hann reðr scipinu en eigi scipit hanum . þa er sem þeir hafe ofundinn hualeɴ . Ef menn flytia hval þaðan fra lande manz er sia ma fisk a  oc verþr þat gaortoke . i fiorðum . eþa i sundum  þar er maðr flytr hual þaðan er sia ma fisk a borðe fra fleirum løndum  oc æigu þeir aller iafnt þott æinn flyte a sitt land hualenn . Ef enn ellta huala a land mannz  þa eignaz þeir lute en lanðeigande þriþiung . Ef hualr verðr i vokum utaʀ en fisc of ser a borðe . þa a sa maðr er fyrst fiðr hualenn  allan þann er hann kemr a is upp . Nu coma menn til oc bera vapn a hualana oc festa viþ sua at eigi megu niðr saockva þa æigi þeir er veiþa . Ef þeir nita fultingi annaʀa manna . oc a byrgiaz þeir þa hualenn við hina er þeir nittu . sua mikinn lut sem þæim byriaði at manntale or hualnum  ef quiðr beʀ þat at þeir munde of veiða ef þeir vǽri allir at  en þá slite fra þeim . Nu fiðr maðr hval i isum nær lande . oc þo fyr utan nætlaog  þa a hann halfan æf quikr er . en lanðeigande allan ef dauðr er . oc sua þa ef hualr er kuikr i nætlaogum at i vsaokum . Nu gengr vauken allt til lanz su er menn særa huala í fyr utan nætlaog . oc renna hualarnir a land upp  þa a sua at fara sem menn reke með scipum upp . Ef menn sciota þingbornum scotum á hvǫlum i vǫkum  oc æigu eigi þeir helldr en aðrir menn  nema dauðan reki á land . þa eigu þeir scotz hlut . Huerʀ a veiðe sina fyrir utan nætlaog  en þat er væiðr er menn føra a scipi til lanz . en flutning ella . Ef aðr veiðer hual i reka
                                                  marke . þar er fisk of ꜱer a . oc fyrir utan nætlaog . þa a sa allan . 