Son Harallz var biorn kaupmaðr faðer guð

roðar faður harallz hins grænska faður Olafs hins hælga Moðer Olafs hins hælga var asta dotter Guðbranz kulu Systir hænnaR var ulvilldr moðer hins hælga hallvarðz Oc izrið moðir stæigar þores Haralldr hinn grænske var mikill hofðingi ivir riki sinu I þann tima reð firir gautlanðe Sigrið en storrada þa bar sva at æinu sinni at haralldr konongr kom or hærnaðe Oc kom við gautland Sigrið gerir menn i mot hanum oc byðr hanum til væizlu Oc er buin var væizlan þa sœker hann til væizlunnar Oc er drotningen en bliðazta við hann Oc um kvælldet var hanum buin rækcia Oc sva er sact at hon bauð sic sova ihia hanum um nottena En hann svaraðe Æin man Asta huila ser i nott sagðe hann Oc sva skulu ver En drotningen hværfr i brott ræið miokc En um morgonenn færr konongr brott oc þui næst kœmr hann hæim i land sitt oc i riki EN þa ręð firir vikenne austr Olafr son guðroðar væiði konongz oc firir væstfolld Oc var kallaðr digrbæinn eða gæirstaða  alfr þa let Olafr digri stæmna þing sva at æigi var fyrr munat iamfiolment þing En firir astar sacer við hann sotto menn þinget sem boðit var Var nu kvatt lioðz oc tækr konongr til mals haveð þocc kvað hann firir her quamo yðra En æigi munu ver nu um stormæle rœða her at sinni Mic dræymdi draumr nokcorn oc hann vil ec yðr sægia Ec þottomc ut koma oc sia ivir rikit vikena alla Siðan syndizt mer æinn mikill uxi at upp oxs a gaut- lande oc gecc um allt rici mitt Oc com a hværn bœ oc bles a menn oc fello menn niðr Ec þottvmst oc niðr falla sem aðrer menn En draum þenna ætla ec iartæigna sott vara Mann koma mann-fall mikit Oc vil ec at haugr se gorr mikill æftir mic oc se ec a stol sættr með allum konongzbunaðe oc dyrlegom gripum þangat munu oc marger lata fara sina frænndr En þess vil ec biðia yðr at þer bloteð mic æigi Nv giængr þetta æftir þui sem hann hafðe dræymt Dæyr nu konongr oc værðr nu mann fall mikit Siðan var konongr hæygðr oc marger aðrer menn með hanum Uxi sia mærkti ogn oc scaða Rane het maðr hann var lænndr maðr hann dræymdi at maðr kom at hanum i guðvæviar skikciu Oc skarlaz kyrtli laðe bunum oc gullring a hændi oc gyrðr sværði Vaker þu rane sagðe hann En hann kvazt vaka Næi sagðe hinn æii er þat En sva man vera sem þu vaker Her er komenn Olafr konongr digri Oc villða ec at þu fœrer sændifor mina Oc þic væl ec til þess at briota haug minn þann er a gæirstaðum er Oc man þer æigi mikit firir værða ef þu færr minum raðom fram þu skallt haua með þer ælldfœre oc as oc snœre oc brægð um asenn oc sœk sva inn i haugenn þar mantu sia mann æinn með slicum bunaðe sem ec hævi Gacc at hanum oc tak af hanum ringenn oc skikciuna oc sværdet þar man tu oc sia marga menn a tvær hændr hanum Far oræddr þa man þic ækci til saka En siðan þa hog af hanum hauuðet Oc man þer þat auðvællt En ef þu brægðr af þesso þa mantu viti a þer taka En ælligar man þer til giævo snuazt ef þu fær minum raðom fram En aðr en þu gerer þetta þa sprætt af hanum bælltinu oc knivinum Nu er þu hævir þetta gort þa man þer mund or hauginum a braut Oc þat væit ec at þer man væl lyða Siðan skaltu snua a upplond upp til guðbranz kulu þat er þar til mærkis at Asta dotter hans er siuk við barne oc æigi lettare orðen Oc er hann sialvr hugsiukr ivir hænne Hava oc aller ut i fra harm um hænnar harmung sia ækci rað þat er lyðir Haralldr grænske lætr asto hæim fara til faður sins oc let fylgia hænne þangat Oc hafðe veret ræiðr miokc harðla Sitr nu ryggr hvartvæggia oc við harme En ef þu oc kœmr þangat þa man þer væl fagnat Oc ef raðs er við þic læitat þa gef þat rað at lægg bælltit um hana En mik vænter at þat lyði Sæg at þu villt þa ambun firir haua at þu raðer hvat namn er geva skal svæininum þa svaraðe rane varla træystumc ec at gera þetta firir lanz folke Sva mikla ast sem menn hava lagt við þic En hinn svarar Ek man sægia þer hvar liggr Svæinn hakonar son iarl I æinum læynivage með þriu skip flyðr af lannde hann er fe þurvi lægg við hann felag oc haf hann þeR til traust Oc sœk i haugenn æigi at siðr Oc ger æftir þui sem ec hævi boðet þer Oc lat hann æigi sia gripina þessa En siðan ver þu buinn til brautfærðar Hælldr mindi hann þessa gripina kiosa en allt feet annat hann man þer þriðiungs unna af feno Oc man sægia at sa munr a at vera Oc ækci skalltu ykr lata a skilia um þetta Oc er þu ert buinn þa syn hanum gripina en hann man æigi vilia af þer taka En hælldr mindi hann þa vilia en allt feet annat Nu hværvr konongr a braut Oc ef rane kœmr i haugenn þa izt hanum sa maðrenn er hanum bar i draumenn Giængr nu at hanum oc sprættir af hanum bælltinu oc tækr af hanum ringenn oc er þat mikil gersime Siðan brægr hann sværðinu oc þikci all bitrlect Ognazt miok at hogua til hans Tækr þo til oc hœggr af hanunn hauuðet Oc var sem i vatn brygði Siðan fysir hann ut or hauginum dro hann sic nu upp a haugenn Ber hann nu feet til stangar Oc vill nu Jarlenn hava .í. lutina En rane kvað sic þa æigi halldenn af Oc værðr þo sva at vera Nu synir hann hanum gripina at skilnaðe þæirra Oc fær nu þangat sem fyr var sact Riðr nu i braut oc kœmr til Guðbranz kulu en hanum þar væl fagnar Hann ser þar mikinn rygglæic a folceno oc fretter at oc er hanum sact En hann svarar raðrlæitni man til sliks vera sagðe hann Nu er hann beðenn at hann læggi til nokcor rað En hann giængr at hænne oc læggr um hana bælltit Oc vano braðare æftir þat værðr hon lettare með sveinbarne Nu vill guðbrandr lata bera ut barnet Oc quez æigi vilia fœða harallde barn En menn biðia hann æigi þat gera Oc Rane sægir at þesser svæinn man værða mikill firir ser Ængu kœmr oðru við en barnet værðr ut at bera En þar hafðe veret aðr forn skæmma oc af ræfret Þangat var svæínnenn fœrðr oc sættr niðr i grof æína Liðr nu a kvælldet Oc er menn ero komner i sœmn er Rane uti staddr oc ætr hugenom hvart hann skal a braut taka svæinenn Oc træystizc æigi vaker um nottena oc horuer a huset oc þikcizt hæyra barnet Oc nu ser hann at liose brægðr upp ivir huset oc hann sægir þat guðbrande oc quazt enn vænnta at barnet mindi liva Oc sægir at þat barn mindi værða mikill mærkis  maðr Oc bað hann lova ser braut at taka barnet En hann uilldi æigi læyua hanum oc quaz æigi trua Nu biðr Rane at gange annar maðr ut með hanum oc horva enn a huset Sia nu enn mæira lios en fyrr ivir husinu ganga ínn oc sægia Guðbrande Rane biðr Guðbrand læyua ser at taka braut svæinenn kvað ser sva hug sægia at sa svæinn mindi agiætr maðr værða oc mikill vegr míndi frændom hans at hanum værða Guðbrandr quazt þat æigi vilia Nu biðr Rane at Guðbrandr skal ut ganga með hanum Oc kvazt vænnta at enn míndi birtazt su syn Nu gengo þæir ut Rane oc Guðbrandr oc sa mikit lios ivir husinu Nu biðr Guðbrandr at rane skilldi braut taka svæinenn Oc sva gerðe hann Er nu er svæinnenn upp fœddr með meðor fæðr sinum Oc fostrar rane Oc þegar er rane finnr hanum tonn þa gaf hann hanum bælltit oc þui næst Ríngenn þa er hann hafðe ausit svæinenn vatne oc kallaðe olaf EN i þann tima reð firir sviðþioð Sigrið en storaða er att hafðe Airikr enn arsæle hon var dotter skoglartosta hann bar æigi tignar namn Oc var þo þæirra iamníngí Sigrið oc emundi sunr hænnar hafðu suman luta lannzens En Olafr konongr sonr harallz hafðe suman Oc marger sægia hana firir gautlande haua raðet firir þui at konongr matte æigi bera hænnar ofsa at frægð oc at riki gerezt mikit orð a hænne Nu gerezc haralldr grænske or lande Oc hyggr at hui hanum missyndizt sva at næitta raðom við sigriði Oc for nu a fund hænnar hon gerer hanum væizlu virðilega Tækr hann nu til þess mals er fyrr hafðu þau um talat hon kvazt nu æigi þat vilia kvaðzc æigi girnazt til rikis hans ne til metorða firir þui sægir hon at nu er asta orðen moðer þess Olafs er ec villda giærna hælldr mer at sœne att hava Hann hæfr nu upp bœnarorð oc biðr hænnar En hon væitir ængi annsvor Magnar væizluna oc væitir akavlega þar kœmr oc annar konongr af austrvegom sa het visavalldr hann biðr oc Sigriðar hon lætr i sinum skala hvarn þæirra drekca Oc giængr hon þar i milli oc mællte við þann þæira þa bliðlegra er þa talaðe hon við Oc sægir þann sinn skulu vera er meira drekcr En þæir sa skæmra fram en hon En haralldr talar af meiru trausti Oc er natta tækr þa somna þæir konongarner hafðu drukcit fast sva at þæir varo nalega dauðir þa lætr hon sla ælldi i hollena hvaratvægia Oc brænna þæir nu þar inni Sægizt hon skulu sva sma konongom læiða at biðia sin Stæmnir nu þing við folcet Sægir at þæir villdu girnazt a rikit Oc sægir at hon villdi æigi at folket læge undir þeirra alagum Nu kœmr hon ser sva i traust við lanzfolc Biðr þa vera ser til lifðar en hon þæim til traust Er hon kallað Sigrið en storaða heðan af EN i þann tima kœmr Olafr trygua son i land Oc boðar þegar truna Oc er hann kœmr a upplond þa kristnar hann þar Oc sialfr hellt hann namna sinum undir skirn Rane reð namne kærti var hanum i hændr sællt þa mællte svæinen lios lios lios þa var hann .v. vætra gamall Væx upp svæinnenn skarulegr með miklu manviti oc at allre at gœrvi mæir en at vætra tale Nu gerazt til .í. gofger menn at biðia asto Sigurðr konongr syr son halfdanar Sigurðr son risa harallz sonar hins harfagra hann var maðr spakr oc fastnæmr vitr oc ækci veglyndr kallaðr staðfastr i skape Annar var Guðbrandr af dalum hinn meste hofðingi er i landeno var skarungr hinn meste oc stormenni oc vinsæll Hans mal byriaðu flæiri Oc syndizt hon þa bætr geuen Hon gerer nu væizlu mikla oc byðr til vinum sinum Nu er rœtt um bœnar orðet hon sætr Olaf son sinn i kne seer Oc spurði hvat er hann skildi af þui er mællt var eða hvart hann kynni nokcora skyn a hvar hann villdi at þetta Rað lyti Hann svarar Bætra þikci mer at læika við aðrum svæinum en rœða um þetta mal Asta mællte blind em ec ef þer ber ækci a munn þat er mærkilect er þo at þar mege sva synazt at þat se um afl Hann svarar hue mikit þikci þer undir metorðe oc loue manna Hon svaraðe vist væra ec vær giorn oc þann villda ec kiosa er mæiri ræyndizt aburðar maðr um riki oc aðra luti Æigi kann ec vita sagðe hann hve virðing kœmr a þat af mannum En hins spyr ec hvart er þer þikci bætra at æiga konong at syni eða lænndan mann Hon svaraðe Sialldan værða kuistir bætri en aðal tre Oc þess er von er hamingia fylgir at sa mege konongs namn bera er til er ætterni En hinn lænnz manz namn er til þess er borenn læypr hann a braut oc læikr ser þetta dregr miok fram mal Sigurðar synizt þetta nu rað frændom oc vinum er þa væizla gorr vegleg Oc fær nu sigurðr Asto Styrir nu riki sinu fostrar nu olaf hann hævir samu lyðscu sina oc aðr Olaf væx þar upp Oc æítt sinni ber sva at at drotnengen lykr upp kistu sina en svæínnenn Olafr var hia staddr ser huar upp kœmr nokcot biart oc fagrt Hon vill hann æigi sia lata Hann fær til oc gripr um sværz hiolltena hann brigðr sværðinu oc lysir halega Hann spyr hværr þat æigi hon sægir at þat sværð bar haralldr faðer hans Oc hygg ec þat at spara þar til er þu hævir alldr til at bera þetta sværð hæitir bæsengr hann kuaz nu mindu træystazt at bera Oc giængr i braut með Oc um kvælldet er menn ero bunir til drykciu Ser sigurðr at olafr hævir sværðet biðr hann lata laust Oc sægir æigi fallet at hann bere enn firir alldrs saker En ivazc ækci um at þitt æigin er þat Hann kvaz æigi laust mindu lata Sigurðr avitar hann oc sva hana at hon sældi hanum Oc hæimtir annat sinni oc biðr hann fa ser Olafr kvazt sægia um sínn oc vill ægi laust lata Asta sægir at hon vill at hann tæygi af hanum En æigi vill hon at hanum se mæin gort Sigurðr kvæðr þriðia sinni ræiðilega Olafr sprætter upp oc brægðr sværðinu oc tvihændir biðr nu sigurð taka ef hanum synizc oc æigi fær þu þat af mer onauðgum Oc vera kann þat at ek have valld til at væriazt retter at hanum bloðræfilenn Sigurðr hætter nu hæimtir æigi oftar Olafr væx upp oc er nu .x. vætra gamall Sigurðr krafðe hann oft at soðrla ser ræiðskiota Oc æit sinni tæygði hann at ser ale hafr æinn mikinn Oc lagðe a hann við  bitul oc slonger a hann soðrli Oc er konongr ser spyrr hann hui hann gerðe sva han svarar kvazt þat þikcia sœmelect at hann riði hafrenom kvazc hann sva þickia með konongom sem sa fararskiote með aðrum riddara hestom Æigi kuadde Sigurðr hann oftar til þessarar syslu Ec er olafr var .xí. vætra gamall kvadde hann moðor sina liðs oc sagðe at hann villdi fara at hæria hon rœðer þetta mal firir Sigurði Oc kræfr hann liðs at fa olaue hann vill fara at skæmta ser Hann svarar Sægir at þæir munu her koma at vætre með lið sitt oc mindi skylt þiccia at hann være þa her oc allt liðet Hon svaraðe quað vant til þess at geta með þæim þar kœmr at hann fecc hanum .í. skip skipað Ræðzc nu olafr or lande Oc sagðe sva Sigurði at hann mindi geva hanum tom nokcora stund til at afla ser nokkora kua Oc þat væntar ec at þa er ec kœmr aftr sia ec æigi famænnr þat er sact at þann sigr bar fyst at hændi olave at hann vann i vic austr við skær þau er siðan ero kallað sota skær Firir þui at sote het maðr vikingr sa er uti la við skæren oc hinn harðazte Oc hafðe hann .x. skip firir at raða Oc varo oll harð skipað af mannum En olafr sa at liðs mun var mikill með þæim sota firir þui at hann hafðe .í. æin skip þa fecc olafr þat rað at hann lagðe skip sin milli boða tvæggia er fello við skæren Oc la þar um dagenn Oc loð griote a skipen sem fliota mate En sote matte æigi allum skipum sinum við koma firir boðonom Oc lagðe æigi mæira at en æinu skipi eða .í. i oc barðuzt þar siðan En sva for at laga með þeim Olaue oc sota um dagenn at ruðuzt skip sota miok Oc var þat auðsett at boðonom var mæira vinfængi við Olaf oc hans lið en við sota Oc þa menn er hanum fylgðu En er natta tok þa lagðe sote fra þæim skipum sem æftir varo oc til lanz En er hann kom til lanz oc lið hanns Oc þæir hafðu ællda gort kœmr Olafr farande með sinum skipum Oc varð sœte hand tækínn oc allt lið hans með hanum Oc hafðe olafr sigr en sote mindi drepenn værða oc allt farunæyti hans er æigi hæfði olafr hanum mæiri licn lact en hann hafðe til gort Oc er þat sact at Olafr gaf sota grið oc allu liði hans með hanum Oc var sote siðan með olave i fylgð miok længi oc var mikill maðr firir ser EN æftir þat er Olafr hafðe barezt við sota viking þa lagðe Olafr skipum sinum til æystra sallz oc barðezc austr næst i æysyslu Oc at-to þar bœnndr fotom fior at læyua Oc var hann þar marga daga Oc vann þar morg stor værk Oc fecc mikla sœmd Þriðia sinni barðezt hann a finnlande austr oc hafðe bætr þaðan hellt hann til basagauzsiðu a siolande oc hæriaðe þar Oc er Olafr var þar komenn þa frette hann til þorkiæls hauᴀ væstr a ænglande at hann var mikill maðr firir ser Oc hafðe mikla frægð af margum vitrlegom raðom þa ræzk Olafr til felax við þorkiæl hinu hava varo þar baðer væstr þa for þorkiæll at hæmna broðor sins er raðet hafðe firir þinga manna 

 liði En hann var drepenn oc aller þinga menn með hanum En þo var þat lið siðan er sva var kallat þa er haralldr sigurðar son fell En þa er þæir Olafr oc Þorkiæll varo a ænglande þa atto þæir orrostu baðer saman i suðr vic Oc drapo mart manna oc toko mikit fe oc fengo gagn Fimtu orrostu atte Olafr a kinn-lima siðu með riddara oc fecc Olafr sigr drap marga oc tok fe af sumum En þat er sact at .ví. uikum siðar anndaðezc svæinn konongr tíugu skægg væstr a ænglande en Olafr trygua son felle Oc hafðe aðr lact undir sic ængland oc reket aðalrað konong or lande Olafr harallz son var .ví. vætra gamall þa er Olafr trygua son fell En þat sægia menn æftir anlat Svæins tiugu skægs at Olafr harallz son hafðe komet Aðalrað kononge aptr i land með miklum raðom oc vitrlæic Oc have hann þa veret .xíí. vætra eða at alldre Oc varo hans rað hafð þo at hann være ungr at alldre Þrim vætrum æftir anlat Svæíns for knutr en riki sonr svæins væstr til ænglanz með hærr mikinn Oc barðezt við iætmund konong son aðalrax konongs er þa reð firir ænglande I þæirri rænnu lagde knutr allt ængland undir sic Nema lunduna borg var uunnin Oc la konongr længi um borgena En þæir konongarnir knutr oc iatmundr atto bardaga .v. a æínum manaðe En siðan gengo rikis menn a millum þæirra oc sætto þa En þat var at sætt at hvar þæirra skilldi haua hælming lannz við annan En sa þærra er længr lifði skilldi æignazt allt ængland En a manaðe æftir sætt þæirra knutz oc jatmundar þa svæikir Æirikr striona er fostre var iatmundar oc drap hann þa Jatmund fostra sinn oc mælltezt þat mal illa firir Oc sumir menn sægia þann iatmund hæilagan vera En siðan tok knutr enn riki allt ængland Oc reð firir fiora vætr oc xx. Nv la knutr konongr við lunduna bryggiur Oc læitaðe ser raða at vinna borgena Oc la æigi laust firir Hann tok þat rað at vita ef hann mætte koma anne tæms a bryggiurnar Oc i borgena oc mætte sva h var tvæggia unit værða En þat gecc æigi firir þui at fast var firir En er knutr konongr la i þessom raðom þa er þess við getet at Olafr harallz son var a ænglande Knutr konongr bauð Olave fe til ef hann villdi rað til læggia at brygiunar være unnar En hann kvaz æigi rað i sia at vinna ef konongr sæ æigi firir þui at þu konongr oc marger aðrer menn er her ero hava miklu mæira vitrlæik til mikilla raða en ek mindi hava En þo man ek gera koste a at læita við með þinu afle Oc lægggia til nokcor rað Hvat læggr þu a sagðe konongrenn Er af minum raðom værða brotnar bryggiurnar sægir olafr oc naer þu þæim ivir  gang sem þu villt þa skal þat kaup með okr vera ef þu þikcizt nokcora til talu æiga til Noreks þa skall tu mer alla upp geva kononge þotte sem ækci være til mællt þo at slict være Oc iattaðe konongr þesso male En sva varo hattaðar bryggiurnar at þær stoðo ut a ana tæms oc varo stolpar undir i ana niðr þæir er upp helldo bryggiunar En þorpen stoðo a brygiunum oc mikit fiolmenni i þæim þorpom En sva er sact at Olafr lagðe .ví. skipa i ana En þat var allt hans lið Hann tækr þat rað at hann lætr bera iarnfæstar a stolpana þa er undir bryggí-unum varo Oc þar sva um bua með mikilli raðspæki at hann let roa stolpana undan bryggiunum oc sva ut a ana oll þorpen þau er a brygiunum varo Oc varð bardage mikill við borgar

-menn En i þæim bardaga var borgenn unnín sem hann villdi með raðom Olafs harallz sonar Sva sægir skalldet Rett En er þetta varð kunnict mannum þa fecc Olafr mikla virðing sem vært var firir liðr-sæmd oc vitrleg rað er hann hafðe til lact við knuti kononge firir þui at þorkiæll have var med knuti kononge Oc var þat mællt at hanum yrði alldrigin rað-fatt En þo fecc hann æigi rað til þessa Oc æirikr iarl hakonar son var oc þar magr knuz konongs Oc var bæðe vitr oc storraðr En þo fecc hann æigi til þessa rað at bryggiur være unnar Oc lagðu hinir vitraztu menn mikla virðing til olafs Oc vissu aller þæir er þat gerðo hværn þæir skilldu virða firir þui at sa virði hann mest er þæir ero ænscis virðir firir þenna flocc orte olafr æftir atlaguna Gengom Margr Þollr Þottoð Har Einrað Knutr Vt Hværn Dag Ðenna flocc ortte olafr hinn hælgi þa er hann var með knuti kononge Siðan var Olafr konongr með knuti kononge nokcora stund Sva er sact fra knuti kononge at hann sotte tiðir hatiðar daga alla til kirkiu þæirrar er biscup song tiðir at En knutr konongr var vanr at hvila længi oc varð oft sæinn til tiðanna En hann var þo tignaðr i þui at æigi var fyrr sungit en hann kom til kirkiunnar En Olafr konongr var þegar uppi er fysta klocca kvað við oc allt lið hans með hanum En æinn hværn dag var þat sact at længi var beðet aðr en knutr konongr kœme til tiðanna En Olafr hafðe vanda sinn oc allt lið hans a fotom oc til kirkiu komet með hanum Ok sat lið hans a kirkiu golveno allt En Olafr stoð við innstolpa æínn i kirkiuni Oc studdizc við En er knutr konongr kom sæint ut þa spurði biscup hvart knutr være ut komenn En klærkar kvaðo hann æigi ut komenn Biscup læit utar i kirkiuna oc sa hvar Olafr stoð oc mællte siðan Nu er konongr ut komenn þæir sagðu at hann var æigi ut komenn Jaur sagðe biscup sia er sannr konongr er nu er ut komenn firir þui at hann vill hælldr þiona love en guðs log þione hanum Oc song siðan Domine labia mea aperies En er knutr konongr spurði þat er biskup hafðe mællt við Olaf Oc lagðe knutr konongr mikla ovirðing við Olaf siðan þui at ærkibiskup kallaðe Olaf konong Siðan for Olafr a braut oc skilduzt þæir nu knutr konongr Nu talar knutr konongr við ærkibiskup oc spyr hui hann kallaðe Olaf konong er hann land laus oc aflat ser ænskis rikis Oc æigi hygg eek hann gera iartæignir ne takn Biscupenn svarar Herra sagðe hann vist er hann konongr Oc mikill agiætes maðr umfram menn konongr svarar Sva synndizt mer sem hann være hværn dag æigi við værra dyrling en ver bæðe i silki klæðom oc guðvæf Oc fœdde sic með goðom krasom Biskup svarar hærra sagðe hann Satt er þat at hann hafðe fagrlegan bunað sem hanum somde en þo hafðe hann undir harklæðe Oc opt drakc hann þa vatn er þu hugðir han vin drekca konongr værðr nu ræiðr oc sægir hann æigi hælgare en sic Nu skilduzt þæir Olafr konongr oc knutr Olafr barðezc siðan a Ringmarar hæiði við mikit lið Oc hafðe þæirra rað sem hann villdi en a siaundu orrastu Atto orrostu hafðe Olafr við kantaraborg barðezt við dane oc vindi Sva sægir skalldet Væit Niundu orrostu atte hann við nyggiu moðo Oc getr Sighvatr at hann barðezt við dane Nu Tiundu hellt hann i rings firði a hole við vikinga Ælliptu orrostu atte Olafr i gisla polle Oc tok þar iarl þann er vilialmr het með liði sinu Oc gerðe slict af hanum sem hann villdi oc þui liði er þar var Tolfto orrostu atte Olafr i fettla firði oc barðezt þar við hæiðrnar þioðer þar var vikinga lið mikit firir oc rans manna er þar sato En Olafr lagðe at þæim með liði miklu oc var þar mikill bardage firir þui at þæir naðo oftar at skipta fatum annarra en aðrer þæirra En nu for sva at þæir Olafr hafðu klæðe þæira oc allt fe en þeir uaro drepner oc hafðe olavr sigr oc toc alla uikinga seto þa er þar var oc vann þar mickla friðbot Einn huærn dag var þat er Olavr var a lannd genginn mæð liði sinu oc barðesc þa sem mioc opt við liðz mun mikinn en þa for sem jamnan at Olavr hafðe sigr oc rako þeir flottann a scog nocorn a bravt oc drapo fiolda mikinn En er flottenn var rekenn þa for lið olafs til scipa ovan oc er þeir komo þar þa værða þæir við þat varer at olavr var eigi mæð liðinu en er hann fanz hværgi þa þotte þeim mikils um vært oc hugðu at honum minndi hava æðet nokot foro siðan oc leitaðu hans mæð miclum rygleic En meðan þæir læitaðu hanns þa gato þæir at lita hvar olafr riðr or sko-genom fram oc rak margᴀ menn firir ser til skipa ovan oc varo bunnar byrðar a bac þæim allum Liðet vard fægit er þæir saú olaf hæilan Oc þotte þæim þat undarlect at hann rak marga menn með byrðum til skipa ovan Siðan varo þæir spurðir er byrðarnar baro Hvi sva varð mikill at æinn maðr skilldi sva marga menn tækit hava En þæir sagðu at hann var æigi æinn at þæim Hælldr var þar mikill fioldi riddara i for með hanum Oc toko þæir oss oc bundu oc lagðu þessar byrðar a bac oss er ver hafum Siðan rac hann oss með hanum til þess er ver sam lið yðat En siðan urðu þæir aller a brautu oc hormnaðu EN siðan er lið Olafs vissi þenna atburð þa oðozc þæir miok oc þotte mikils um vært Oc ætla menn at þetta have æigi iarðnescer menn veret er með olaue varo hælldr guðs riddarar Nu for hann suðr oc barðezt i sæliu vallum þaðan hellt hann i fracland hitt væstra til borgar þæirrar er gunnvallzborg hæitir Oc tok þar Gæirfinn Jarl i holl sinni oc gerðe þæím þa koste at þæir læysti hann ut með fe oc sva borgena ælligar villdi hann drepa gæirfínn En þæir læystu hann ut oc borgena með þusundum gullz skillinga oc skillduzc við þat Siðan for hann suðr i karls ar oc hæriaðe þar tvæim mægín með sionom Olafr hafðe þar .v. skip oc var þar nokcora rið oc bardezc við hæiðrnar þioðer En þar la firir karlsar ose quiquændi æítt margygr var kallat fiskr niðr eða hvalr En kona upp afra linda stað Oc hafðe margum manne faret firir osenom Oc þat var hitt mesta kykvændi þat blotaðu þæir lanz mennener oc þotte þeim þat landvorn mikil firir þui hafðu þar marger oslett faret Oc er Olafr hafðe þar dvalsc sva længi sem hanum syndizc þa vændir hann a braut þaðan oc er hann for or áánne ut þa foro sum skipen firir arosana ut þa com margrygren upp oc græip þegar æitt skipet oc firir for þæirri skipsocn allre firir konongenom En annur skipen namo staðar við Oc mællto mennener at biða skilldi konongsens En er Olafr kom þar oc sa hvat i hafðe gorzt þa hellt hann fyst sinu skipi i osenn ut En þegar er hans skip kom i osenn þa kœmr margrygren þegar upp oc for ginande at skipi Olafs þa skaut Olafr spiote i mote hænne oc misti æigi oc laust hana sva at su hín illa vetr spracc þar Oc var þat giæva Olafs þat sinni um þat fram sem aðrer foro Oc sumir menn sægia at hann hœgge hauuð af hænne oc skyti hana siðan Æftir þessar at lagur allar er nu er ifra sact um Olaf þa hellt hann liði sinu utan or karlsam til þess er hann com i sviðþioð austR oc hafðe þa markt skipa Oc for til þess er hann kom skipi sinu liðinu i vatn þat er skarfr hæitir þat liggr innan við sviðþioð oc er avar mikit vatnet fiorðr míor ut en kringlut i landet Oc liggia hæroð alla vega at vatneno þar la Olafr með liði sinu um sumaret oc hæriaðe þaðan a þa syia oc drap mikinn fiolda manna firir þæim oc æyddi þau hærað er næst lago bæðe at mannum oc at fe Oc gerðe þæim hitt harðazta hærfang Oc var Olafr æigi blauðr oc vissi hvar hann skilldi harðan hærnað rekᴀ þui at Olafr var æigi i saclæysi við syia þo at hann gerðe miok hart at þæim firir sacar SigriðarennaR storraðo En Olafr en svænsce var sunr hænnar er þa reð firir sviðþioðo er þetta var En Olafr en svænske ætlar at gera at Olaue namna sinum er vetra tœke oc is lægði a vatnet þa tok Olafr harallz son þat rað at hann let fælla mork mikla oc let fœra a isenn oc let laða bal umhværuis skipen a isinum En er isalogen varo mest um vætrenn þa let Olafr læggia ælld i balen oc brænna oc briota siðan isenn með triom storom Oc varo alldrigin sva mikil islogen um vætrenn at æigi var þiðit um skipen oc var hann þar um vætrenn Oc hafðe æigi mæira en .íí. skip firir þui at hann hafðe braut sænt sumt lið sitt um haustet þar la Olafr þann vætr með liði sinu Oc toko syiar hann æigi handum sem þæir ætlaðu En um varet eR isenn var allr af vatneno þa sænda syiar orð Olave svænskᴀ kononge sinum at hann samnaðe bæðe liði miklu oc læiðangre Oc sægia at nu man Olafr harallz son æigi undan komazc ef þæir vilia nu til giæta En sva er sact at Olafr harallz son yrði æigi fyrr var við en sva varo skipen þiukt i osenn sem fliota matte En stikaðr ut osenn sem vande er a i austrvegom at stika firir ofriði Oc var æigi vænt at fa skip mindu þar ut komazt er æigi minndu þo at morg vere En af lande ofan kom Olafr hinn svænske með sva mikinn hærr at sva var at sia um allar strander a landet upp sem i scog sæ Oc var Olafr en digri með þriu skip æín þar a millum læiðangrs oc landhærs Oc þotte farunautum Olafs harallz sonar æigi auðvællt undan at styra þaðan sem komner varo En Olafr hinn svænske er styrði sva miklum hærr sem þar var saman komenn bæðe a lande oc a sio ætlar þa at sa hinn digri maðr skilldi þa æigi undan komazc En fit æin gecc æinum mægin fram hia vatneno er hæitir agna fit Oc er þat nestange langr þar hafðe Olafr hin svænsce sialfr fylking sina firir a lande Oc sva var um allar strander firir lið at hværgi var vænlæct at a land matte komazt EN Olafr harallz son var komenn milli þessa ens mikla liðs þa mællte Olafr við lið sitt Takeð aller þat til raðs sem þer seð mik gera Siðan let hann drega segl i hun upp en veðret stoð ovan af agnafit En er seglen varo upp dregen a skipi Olafs þa stæmnir hann a agnafit a fylcing Olafs hins svænska en vindrenn gecc æftir vilia Olafs harallz sonar En er hann kom at landeno vono nærmæír Sva at Olafr hinn svænske þottezc hava hinn digra mann i hændi ser oc allt lið hans þa er sact at Olafr harallz son felle a kne oc sa i gaupnir ser En i gaupna  syn þessare oc þui at skip Olafs varo at lande komen þa varð sa at burðr er með miklu mote varð at neset sprac i sundr firir Olave harallz syni oc þar iamt sem fylcingar armrenn var Olafs hins svænsca Oc sigldi Olafr harallz son þar þrim skipum i giægnum neset oc ut til hafs með mikilli frægðar færð Sem allum þæim er guð styrkir En Olafr hinn svænsce var æftir oc hafðe æigi olaf harallz son i gaupnum ser fyrri kom þat at handum hanum at lið hans socc niðr mart þa er neset rifnaðe firir Olaue Oc liop sior upp undir þæím Oc forsc þa mikill fiolde manna firir Olaue svænsca En þat er konongs sund kallat siðan Oc fara menn skipum siðan giægnum sunðet Oc Olafr en svænsce matte æigi længi siðan hæyra at konong sund være kallat Oc villdi hann hins digra mannz sund kalla lata En æftir þat hellt Olafr liði sinu væstr til ænglanz Siðan lago þæir i vikingu Olafr oc lið hans oc þorkiæll hinn haue Jarl þa villði Olafr fara ut til norva sunda oc la længi til oc villdi æigi byria Oc fecc þa vitran at guð villdi æigi at hann kome sunnar Oc fœre hælldr norðr oc sœtte oðal sin Sva gerðe hann væik nu aftr oc com til væini oc gecc upp við læiru oc barðezt þar oc brændi kaup tun þat er varrande hæitir Su var hin xíí. orasta þann vætr sat Olafr i signu oc sændi rana fostra sinn i ængland firir ser at æfla sic með fe giauum oc vínmælom Sva gerðe hann for viða um landet Oc um siðir i lundunír Oc sagðe at olafr var i for væstan til ænglanz a skipum Oc atto orrustu hina fogrtando við iungafurðu oc hafðe sigr barðezt við vikinga Fimtandu orrostu atte hann væstr firir vallde oc hafðe sigr Siðan lago þæír i vikingu væstr firir irlannde Olafr oc þorkiæll hinn haue oc barðuzc þar En meðan er þæir lago þar við land fiaraðe skip þæirra uppi Oc var til þess þa liclegare at þæirra viking mindi þa værða at vagreke ef æigi læysti þa þrifleg rað þaðan a braut Var þa sva komet at skip þæirra stoðo i læíru en ovigr hærr alla vega a land upp ifra Var þa braðlegra raða þorf oc goðra Skoto aller til Olafs raða en hann mællte Ef þer vilið mitt rað hava þa hæitum nu aller a almatkan guð Oc latom af hærnaðe oc ranom Oc hværvi hværr nu heðan ifra til þess er guð hævir hann hann latet til berazt Oc læiti nu hværr við at varðvæita sina hærr færð með rettyndum En er Olafr hafðe þessor hæit upp tækit þa sam-þyctuz þat aller hans menn með hanum oc toko hand sal sin ameðal aller En allt var i senn at Olafr hafðe skilt firir hæitunum oc handsale þæira var locet at þa fell sær undir skip þæira sva at a flote varo a litilli stundu mæir en þæim þotte liclect til Oc for æigi Olafr þa enn orþrifsraðe a braut með skipum sinum or handum ovina sínna Oc golo þrir æftir i staðenn en Olafr harallz son var þa i brotto Ðat var enn er þæir Olafr varo i hærnaðe oc Rane oc sote at þæir komo þar við land er lannz menn hafðu a trunað at spa kona æin var su er þæim sagðe marga luti firir Sote biðr konongenn læyua ser at hítta hana oc fretta hana tiðænda Hann kvazt ækci vilia hava hug sinn a slicu oc quezc æigi vilia læyva En sote læitar æftir miok þar kœmr at konongrenn svarar ængu Fær nu sote oc hittir hana oc spyrr margra luta hon sægiR Hvat spar þu um konong varn sægir hann Hon svarar Hann er sva mikils mattar oc dyrlex at þar er mer fatt læyft um at rœða Oc gangstaðrlegr er var kraptr Ogn er mikil ivir hanum oc birting oc lios Æinn lut man ec þer sægia þat hygg ec at skamt æigi hann þa olivat er hanum værð mismæle a munni Nu er mer æigi læyft mæira at sægia þat var enn æitt sinni er Olafr ræið um skog nokcon er hann la i hærnaðe kœmr at hanum æínn ogorlegr golltr oc blotaðe hann læypr at konongenom oc vill raða til hans læggr rauan a saðul bogann konongrenn brægðr sværði oc hœggr af hanum ranann Siðan tok hann bust af gælltinum Hann queðr við hart oc illilega vann hann nu enn sem áðr frægðar værk Nu lætr olafr af allum hærnaðe oc rænde hug sinum til ættlanda sinna hvesso hann skilldi hana með sœmd sœkia eða oðrlazc En hvesso mart sem sact er ifra viðrlændisfærð Olafs þa kom þegar aftr er guð villdi opna riki firir hanum Ðat er sact at æinseto maðr æinn var i ænglande sa er marga luti vissi firir Oc sagðe mannum þangat quamo Olafs Olafr vill ræyna hvat hann væit Sændir til hans þion sínn æinn væl buinn oc veglega með konongs bunaðe for sa a fund hans En fiorar dyrr varo a husi æinseto mannzens oc allar byrg-ðar Oc fannzt muncenom ækci um hann oc mællte þat ræð ec þer goðr maðr sagðe hann at læggia niðr þenna bunað þui at æigi samer hann þer Ver hælldr lyðinn lavarðe þinum Hann færr a braut veð sva buit oc sægir Olave Nu færr hann sialfr a fund hans oc kom silla dax Olafr spyrr hann hvart hann mindi værða konongr at norege oc oðrlazt land oc riki oc þa sœmd sem mínír frændr hafðu oc ec em at retto til borenn eða æigi Æinsetomaðrenn svaraðe Of sið dax er tu komenn oc ma ec æigi þat sva bratt sia Hítt mik snemma i morgon oc man ec þa sægia þer hvat ec ætla Olafr gerðe sem hann mællte oc kom fyrr um morgonenn en menn være a vegom oc spyr hann siðan hvat hann ætlat hvesso fara míndi Æinseto maðr svarar þat kann ec þer at sægia at þu mant konongr værda at norege Oc ivir þæiri sœmð allre er þinir frænndr hava mesta hafða Oc æigi at æins mantu stundlegr konongr vera Hælldr mantu æiliflega konongr vera Eftir þessa spa æinseto manzens for Olafr braut i fra hanum oc spurði ænscis flæira þikci mannum æinsetomaðrenn æigi ræykblindr veret hava þat sægia sumir at æirikr iarl quadde þings oc sagðe at hanum var sva sact at konongr sa var er til kallar lannz Biðr þa sva við buazc at þæirra mindi værða fræistat Æftir þessor tiðænde er nu er ifra sact oc ivir faret um olaf Oc morg annur Fysizc hann nu til noreks ætt iarða sína Oc bio nu knarru sina væstan af æng-lande oc æigi mæira lið en .xx. menn oc hundrað alla væl buna at vapnom oc at hærrklæðom firir þui at hann træystizc mæir guðs miscunar æfling en manna EN þa reðo þæir firir norege svæinn hakonar son Oc hakon æiriks son Hakon spyrr til olafs oc hæyrði at hann mindi vitia noreks Hann færr væstr til ænglanz oc hittir knnt konong moðor broðor sinn Oc let hann hakon frænda sinn hava hærrklæðe oc fiolda vapna til noreks með ser firir þui at hakon ætlazt bæriazc við Olaf ef hann cœmr i land En er skip Olafs varo buin þa hellt hann tvæim knarrum væstan af ænglande oc fengo mikit vereðr i haveno oc sio storan Sva at næsta var þæim við bana en firir sakar liðs þess er var ínnan  borðz Oc hamingiu konongs þa lyddi oc komo af hafeno utan at staðe oc þar a land i æy æina litla er hæitir sæla þa mællte konongr let þa tima dag land hava tækit Oc þa quað hann þa komna i sælo talde þetta mindu vera goða vitnæskiu er sva hævir at boret þa gengo þæir upp a æyna Stæig konongrenn þar aðrrum fœte sem var læira oc stæypizt aðrum fœte a kne þa mællte konongrenn fell ec nu þa svaraðe rane æigi felltu hærra hælldr fæstir þu nu fœtr i norege konongrenn lo at oc mællte ef guð vill at gerezc gangn þa gengo þæir ovan til skipanna oc sigldu suðr firir Fiarðuna þar var i for með hanum grimkiæll biscup Oc þat sægia sumir menn at þar være oc Sigurðr biscup er hirð biscup var Olafs trygua sonar Oc mart annarra manna Oc er hann kom i land þa er þess við getet at maðr kom af lande ovan þar sem konongr la með skipum sinum konongr sat i tialldeno oc tælgdi spiot skapt Boandenn giængr at hanum oc hæilsar hanum hann tækr væl við quæðiu hans Boandenn spurði hværr hann være hann kuazc vera kaupmaðr Ja Ja sagðe hann kaup  maðr vist Her ma ec kænna augu Olafs tryggua sonar Oc þat væit ec satt at bratt mantu vinna mikinn sigr Oc fundr ykcar hakonar man værða konongr svarar ef sva værðr sem þu sægir þa mantu þess niota af oss oc kom þa til var Boandenn varð fæginn ef þetta skilldi værða Þa er þess við getet æinnhværn dag er Olafr siglði með lande fram .í. skipum at þar var fiðr æínn i liði Olafs hann kallaðe siðan oc mællte Ec se mikla syn sagðe hann hvat þa sagðu þæir konongr var siglir nu sagðe hann með mikilli vegsæmd i land sitt a þessom dægi Nu siglir hakon Jarl i hændr hanum oc man hann taka hann handum oc þa menn er hanum fylgia Oc gera af þeím slict sem hann vill En þæir er i hia stoðo villdu liosta hann oc sagðu at hann gabbaðe konong þæirra Oc sagðu Olave siðan let hann læiða finnenn til sin oc spurði hvart hann sagðe satt eða æigi fiðrenn svarar Ef æigi værðr a þessom degi sem ec sægi þa lat mik slicum dauða dæyia sem þu villt Olafr hælldr skipum sinum i sund þau er sanðungs sund hæita Oc bio lið sitt sem til bardaga hann læggr sinum megin sunzens hvarn knorren Siðan let hann vera strængi i kaveno milli skipanna Oc la þar siðan með tialldaðum skipum i sundínu A þæim dægi sigldi hakon Jarl Æiriks sun ut æftir sundinu sauðungs sundi með .ij. skip var annat lang skip en annat skuta Hakon sigldi litinn byrr oc gott veðr Scorte þa æigi drykciu a skipinu oc hafðu þæir þa litinn ugg a ser þo at hakon sæ skipen i sundinu firir ser firir þui at hann ætlar kaupmenn vera Oc sigldi Jarlenn snækciunni milli knarranna fram Hakon hugðizt listulega sigla at þæim skilldi sva synazt er a bæðe borð lago Sigldi með miklu drambe at þæim skilldi sva synazt er firir lago En hanum varð at aðru firir þui at sa la firir er mæir gaðe sœmdar sínnar en drekca ser litit vít Rœr nu Jarlenn fram i sundet milli skipanna Nu let olafr hæimta upp strængina þa sem milli skipannA varo i kafeno En er strængirnír varo upp dregner milli skipana þa drogozt knærrirnir saman oc læypti snækcíunní i kaf undir Jarlenom oc allum þæim er a varo Nu dasaðezc þar listuleg for Jarlsens þui at hann var sialfr a sundi tækinn Nu lætr Olafr drega upp strængina undir kiolenn snækciunnar oc vundu með vindasom Oc þegar er fæsti skipet þa gecc upp aftr en framme stæyftizt sva at sior fell inn um soxen fyllizt skipet oc þui næst hvælfði en Jarlenn var af kave dregenn at konongs raðe Oc aller hans menn þæir sem naet var en sumir letozc bæðe firir griote oc skotom Nv var iarlenn upp læiddr a konongs skip En hann var þa .xví. vætra at alldre Oc var manna friðaztr hafðe mikit har oc fagrt sem silki være Bundit um hauuð ser gullaðe Sættizt niðr i firir rumet þa mællte Olafr konongr Æigi er þat loget at þer langfæðr eroð friðare en aðrer men Oc er tu hakon sagðe hann snarp manlegr maðr oc virðulegr En þo er nu komet at ænnda giævo þinnar oc virðingar Oc þess afla er þu hæviR haft i þesse for Oc nu bændi þer þui er fram man koma hvat er þat kvað Jarl Þat quað Olafr at yðat riki hævir mikit veret i lande þesso En heðan i fra man þat ækci værða Oc munu konongar þæir er til ero borner giæta lanz oc rikis oc sinnar sœmdar sem vera á En yðar kraptr man þuærra oc bratt at ængu værða her i norege hævir þer nu æigi væl til tækizt Æi er slict sva at mæla hærra sagðe Jarlenn þat hævir oft orðet at ymsir sigra aðra hævir oc sva faret með oss varom frændom oc yðrum at ymsir hava bætr haft Oc em ek litill komen her a barns alldre Sva varo ver nu oc æigi væl við bunír at væria oss Vissum ænga von til ofriðar kann vera at oss takezt annat sinni bætr til en nu Konongr svarar grunar þic æigi þat at nu man sva til hava borezt at þu munir hæðan ifra hvarke fa sigr ne osigr Nu er tu komenn i hænndr mer Oc a ek nu kost at gera af þer slict sem ek vill hvart sem ek vill at þu livir eða dæyir kios nu hvart er þu villt liva eða dæyia Ef þu villt liva þa skaltto vera iarl minn Oc fylgia mer iamnan Jarlenn svarar vist æigu þer nu rað a þui hærra Oc gott ætla ec at vera Jarl yðar oc yðr fylgia En þo vil ec æigi þat Firir þui at ec var sættr af fæðr minum oc af hinum rikazta kononge knuti moðor  brœðr minum ivir .í. luti norex Nu munu þæir þat mæla vinir minir oc ovinir þinir at ec sia lanct fra ætt minni orðenn þar sem ek reð mestom luta lannz þessa Er ek skal nu undir slican o koster ganga þau orð ma ek æigi bera Oc vil ec þenna kost firir þui æigi Þa mællte Olafr Jlla er þat er sva virðulegr maðr dæyr Huat vil tu til vinna at ec late þic liva hæilan oc osakadan Hann spyrr hværs han bæiðizt Ænscis annars en þu farer or lande oc gefer upp rikit oc sværer mer þann æið at þu hallder alldrigin orrostu i mote mer Nu ef þu villt fara or lande sem ec bæiðumc oc sværir mer þess æið at þu komer alldrigin i noreg meðan ec em uppi En ef þu hæmnir þat æigi þa falla a þic æiðar Oc huar sem þu hittir mina menn firir þa skalltu hvarke skiota aru ne spiote i mote þæim þess skalltu oc sværia ef þu værðr varr við þa menn er land vilia raða undan mer hvat manna sem þæir ero eða a nokcorom velom ero við mik þa skalltu gera mik varan við þa svaraðe Jarlenn þetta vil ec sagðe hann Siðan svor hakon Olave kononge þessa luti alla sem Olafr hafðe til scilt Nu gefr Olafr hanum grið oc mannum hans allum Oc retter nu aftr skipet Siðan skilduzc þæir Olafr oc hakon Færr nu hakon væstr til ænglanz til handa knuti kononge Oc sagðe hanum hvat gorzt hafðe Oc hvesso þæir Olafr skilduzc knutr konongr tækr við hanum forkunlega væl Oc sætti hann Jarl innan hirðar með ser Oc gaf hanum mikit len oc land i sinu riki Dvaldezc hann þar langa rið Olafr færr nu suðr með lande oc austr i vic oc sætr upp skip sín Færr um haustet a upplond a ringa riki til sigurðar syr fostra sins oc mags Toko þau bæðe við hanum væl Væitti sigurðr hanum þar um vætrenn við allt lið sitt Oc hævir su veret æinn kallað skarulegazt væizla i norege Sva er sact at hann væitti þæim annan hværn dag slatr ol Oc skilldi bera minni um ælld hvart sem var hæilact eða rumhæilact Oc þenna sama vætr miðrlaðe Olafr konongr gull oc silfr við upplændinga oc gaf rikis mannum Oc drogozt undir vin sælld oc fiolmenne Olafr konongr var þann vætr a upp  landum með Sigurði Oc hugsaðe æigi um litil rað þann vætr A upp landum varo þa marger fylcis konongar Oc sumír ungir menn þæir er konongborner varo ener mesto spekingaR firir vizmuna saker En þo hittu þæir ser i raðom enn vitrare Sva sægia menn um Olaf at hann fecc ser þæirra raða læitat a þæim vætri með um ræðom Sigurðar mags sins At hann let taka a æinum morne milli rismala oc dagmala .xí. kononga eða konongborna menn Oc atte þa kost at gera hvart er hann villdi lata drepa þa eða liva Gerðe þæim koste at þæir lægði konongs tign oc gerezt lændir menn minir Munu þer þa mikla virðing af mer hava sagðe hann Firir þui at ec ann ængum manne tignar namn i þuisa lande nema mer æínum En þat kusu flæiri at þiona hanum En þæir sem æigi villdu þat þa hafðu þæir harðare koste firir þui at Olafr let suma blinda oc sændi a braut sva alldrigi var þæirra sœmd í norege siðan þat er sact at þann let hann æinn blinda er Rœrekr het Oc sændi hann til islanz ut Guðmundi rikia oc do hann þar En æftir þetta var Olafr harallz son tækinn til konongs a upplandum oc sva viðare hvar i norege þat sægia menn at um vætrenn lete sigurðr Olaf oc lið hans oftlega drekca þa miolc er aðrer drukcu mungat Oc þotte margum þat bræytni vera En Sigurðr hafðe þat mals at hvarke mindi sa drrykcr viti þæirra loga ne afle þæirra hværrar braðongar er við þyrfti firir þui at alldrigin var þess þa orvænt Svæinn Jarl hakonar son var norðr i lande En er hann fra þesse tiðændi at Olafr var i land komenn Oc hværr lutr er hakone frænda hans er orðenn af viðr skiptum þæira Olafs þat spyr hann oc at Olafr hafðe lagða vikena undir sic alla oc sva upplond oll oc til konongs tækinn viða i norege þa bystizt hann miok við þesse tiðænde Oc samnaðe saman liði oc for við þat norðan or lande Oc ætlaðezc at bæriazc við Olaf Oc ætlar sina for slettare en hakonar frænda hans I for varo með Svæíní hínír mesto hofðin-giar i landeno Ærlingr skialgs son af sola oc Æinar þamba-scælvír Magr svæins hann atte berglioto dottor hakonar rika kalfr arna son Harekr or þiotto En þo at þesser se til næmdir þa varo þo marger aðrer ofræflis menn i for með svæíní Jarle Nu for Svæinn Jarl suðr með lande Oc hafðe þing viða bauð ut læiðangr Oc var illt til manna fecc litit lið Geck ækci ut læiðangrenn firir sunnan stað Jarlen for austr i vic um langa  fastu Oc er vara tok oc isa tok at læysa Samnaðe Olafr kon-ongr ser liði oc fecc ser lang skip oc með hanum Sigurðr syr magr hans buazc nu oc sœkia nu land af svæini Olafr hafðe latet gera skip um vætrenn mikit oc a fræmra stamnenom var konongs hauuð þat skar hann sialfr þat skip var kallat skæggi eða karlhofði þui styrði Olafr konongr sialfr Nu foro þæir ut æftir vikenne lago við næsiar firir grænmar palm sunnu dag Svæinn kom fyrri þat er sact at Olafr gerðe menn til fundar við Svæín at biðia þess at þæir bærðizc æigi a sva hælgum dægi sem þa for at hændi Oc bærðizc hælldr a mana dæginum æftir Ælligar sætti grið um paska vikuna oc barðizc þa æftir þa svaraðe Jarlenn þetta er ækci nema prettr hans Oc vill hann dragᴀ undir sic lið a þesse stundu Oc skal þetta æigi værða Siðan foro sændi menn aftr oc sagðo Olave orð Jarlsens þa mællte Olafr Sa er æigi vill grið a hælgum dægi a þæim sama dægi man hann æigi sigr liota En snæmma um morgonenn lagðe Svæinn til bardagans þegar er lysti Oc bæið Olafs þa mællte æinar við Jarlenn Ger slican frið sem konongrenn bæið-dizt ælligar haf messo adr En Jarlenn kvazc æigi þat vilia En Olafr hafðe messo aðr oc allt lið hans oc allar tiðir Oc aller mættir at dagurðar male aðr en þæir fœre til bardagans Siðan varð horð at laga með þæim þa mællte Olafr at hans menn scilldu liva ser undir skialldum meðan þæir skyti spiotom oc arum oc sænda ængᴀ aftr fyrr en þæir hæfði locet skot riðenne En er þæiR varo farner at skotonom þa atto þæir at taka við þæim hinum samu scæytum oc margum aðrum oc hafðu sva gort Olafr konongr hafðe mæira lið miklu Oc lagðu þo saman skipen Sva sægir Sighvatr skalld er þa var með Olave Fec Sva for orrastan at Olafr konongr lagðe karlhofðann við scip Jarlsens oc varð borða munr Olafr hafðe borð mæira Sva sægir Sighvatr Þat Þesse var hin snarpazta orrasta Toc þa at falla miok lið Jarlsens þui at æigi skorte vapna gang a scipum Olafs þat sa æínar þamba 

skælvir at a þa hallaðezc bardagenn oc þæir komo hart niðr Oc mælte siðan við svæín flyum undan a braut firir þui at liðet fællr miok firir oss oc man oss æigi takazt sva gort Jarlenn kvazc æigi vilia flyia Æinar mællte Æigi er íamskipt raðom með ykr Olave kononge er hann hævir haft tvau um samt en þu ert raðlaus Man mikit skilia giævo ykra firir þui at þit haveð olict stæmt raðeno þa ræiddizc Æínar oc tok til boga sins Oc lagðe or a stræng oc skaut i skip Olafs oc laust i borðet firir kon-ongenn Oc sva hart at oren socc i borðeno Siðan skaut æinar annare or I lyptingena til Olafs oc liof maðr firir með skilldi Oc skaut hann i giagnum bæðe skiolldenn oc mannenn oc næsti hann ut við borðet hia konongenom þa mællte Olafr æigi man ek biðia þriðia skoz þessa mannz Oc vist skilldi nokcor maðr liosta bogann firir hanum Æinar lagðe þriðia sinni or a stræng oc ætlaðezc æigi þa missa konongsens þa brægðr þui við at hanum synazc .í. menn til at skiota En er hann dro bogann þa brast hann i sundr i tvau firir hanum Oc vissi æigi hvi sætte þa mællte Jarlenn hvat er nu Æinar eða brast boge þínn Æinar svarar æigi brast boge hælldr allr noregr or hændi þer þa mællte Æinar við sina menn at þæir skilldu drega upp segl a skipi hans Siðan er þat var gort þa læypti æinar Akcæri i skip Jarlsens oc sigldi með hanum nauðgum or bardaganom Nu siglir Svæinn Jarl ivir folldena Oc sva suðr með lande oc fær nu með liði sínu til danmarkar oc austr i giægnum æyra sund oc sva til sviðþioðar a fund syia konongs sægir hanum þæsse tiðændi Nu byðr syia konongr Jarlenom með ser at vera En Jarlen kvazc hæria vilia um sumaret um austrvego Nu gerer hann sva Oc um haustet var hann komenn austr i kæriala land for þar upp i garðariki með hærskilldi Toc þar sott oc andaðezc þar um haustet let þar svæinn Jarl lif sitt En æinar for aftr til sviðþioðar Oc var þar marga vætr i syia konongs vælldi oc norðr i hælsinga land oc stundum i danmork Nv þo at þæir være miklir firir ser Ærlingr skialgs son eða kalfr arna sun oc harekr or þiotto oc marger aðrer lændir menn þa urðu þæir þo undan at flyia iamt sem aðrer firir þui at sa var þæím mæiri oc œðre er í mote var Toc þa lið svæins allt at flyia er hann var a brautu En Olafr kon-ongr hafðe sigR oc geck siðan a land upp Oc Sigurðr fostre hans með hanum Oc þakcaðu guði þann sigr er hann hafðe þæim fængit Oc ræistu þar kross mikinn i þæím stað þa mællte Sigurðr við Olaf Ef mín rað skilldi hava þa mindu nu aller lændir menn drepner vera þæir er her takᴀ flotta undan i dag oc hvært manz barn með þæím Olafr svarar Æigi vil ek launa sva guði þann fagra sigr er hann hævir mer gevet at drepa nu margan goðan dræng her i dag Vist er þat guðretlect sagðe Sigurðr Oc æigi mæle ec þetta firir þui at mik skipti Sva man ek míns raðs fa giætt at ek man lítt þessa hæims þin þurva En þat man ek þer sægia at þer man annstræymt þitt riki vera meðan þu ert Oc þesser lændir menn ero uppi er nu lætr þu her undan ganga i dag þegar er þæir fa ser nokcora hauuð  bændu þa munu þæiR æflazc i mote þer Oc munu þæir þic or þinu riki hava En firir þann storm er i mote þer stændr meðan þu ert ivir þinu riki af þinum ovinum þa er þu færr heðan or hæímí þa mantu hinn hælgazte maðr vera Oc munu ver þa miok þin þurva En þo at Sigurðr mællte þetta þa varð Olafr at raða Oc þat hævir mællt veret at Sigurðr have her mestom storræðom lyst af sinum raðom Oc sagðe þo fram a læið æftir þui sem geck Olafr læggr nu allan noreg undir sic Oc var hann nu til konongs tækinn i allum norege Olafr æyddi allum fylcis konongom i landeno Oc hafðe nu æínn allan noreg undir sic lagðan næst æftir haralld hínn harfagra fra ægestaf norðan oc allt til ælvar austr Olafr var þa xx. vætra at alldre er hann kom i noreg en hann var xv. vætr konongr Eitt sinni er þæir rœd-dozc við magarner Olafr oc Sigurðr þa rænna at þæim synír Sig-urðar halfdan oc haralldr halfdan var þa .ví. vætra gamall Tækr Sigurðr svæínenn i kne ser Oc spyr Olaf hvat hann ætlar hvesso mikill þesser mindi værða firir ser Olafr kvazt þat æigi sva glœct mega sia Talar nu við svæínen oc spurði hann hvat villdi flest æiga þat ætla ec sagðe hann at ec villda sva margar kyr æiga at stœðe sem þiukazt allum mægin um vatnet miors Olafr svarar agirni er mikit i skape þessom svæini sagðe hann þat ætla ec at þesse svæínn værði auðigr maðr oc mikill boande firir ser oc rikr Siðan liop haralldr at kniom hanum Oc sætr Olafr hann i kne ser oc spyr hann hvat vill tu flest æiga frænde sagðe han þa ætla ec sagðe haralldr at ek villda æiga huskarla sva marga at upp æte kyr halfdanar broðor mins at æinu male Ja sagðe Olafr mikit er þer i hug Rænnr hann nu i braut Sigurðr spyrr hværs hattar sia maðr man værða Olafr svarar æigi man hann skorta vit ne riki oc fiolmenni En æigi væit ec hvesso vægenn er hann ræynizt Æigi man hann skorta frægð oc mikla sœmd man hann vinna Olafr konongr var vænn maðr oc listulegr ivir litum Riðvaxenn oc ækci haR hærði mikill oc biart æygðr lios oc Jarpr a har oc liðaðezc væl Rauðskæggiaðr oc Rioðr i anlete Rettlæitr oc ænnibræiðr oc open æygðr limaðr væl oc litt fœttr fraknutr oc fast æygðr hugað latr oc Raundriugr Olafr var manna vitraztr oc sa hvat bazt gængdi ef hann lec i tome um at hyggia En ef nokcot var braðom boret þa var þat hætt Olafr virði mikils kirkiur oc kænni menn oc allan kristinn dom Oc gœdde giauum goða menn klæðde kalna Gaf fe faður lausum auðræðe ækcium oc utlændum þæim eR fatœker varo huggaðe ryggua oc studdi alla raðvanda menn bæðe i hæilræðom oc aðrum til lagum Olafr var harðr við hærrmenn oc við hæiðíngia striðr við stulldar menn svífr við osiða menn Hæfti hann hofðingia oc sva alla alþyðu hann ræfsti rans mannum hart þæir er guðs rette raskaðe En firir gaf litilatlegᴀ þat er við hann var misgort Misiamn var orðromr um hans rað þa er hann var i þema hæimi Marger kallaðu hann riklyndan oc raðgiarnan harðraðan oc hæif-tugan fastan oc fegiærnan olman oc odælan metnaðarmann oc mikilatan Oc þessa hæims hofðingia firir allz sakar En þæiR giorr vissu kallaðu hann línan oc litilatᴀn Huggoðan oc hœgan milldan oc miuklatan vitran oc vingoðan tryggvan oc trulyndan forsialan oc fast orðan giaflan oc gofgan frægian oc vællyndan rikian oc raðvandan Goðan oc glœpvaran Stíornsaman oc væl stilltan Væl gæymin at guðs lagum oc goðra manna Oc hava þæir rett ætlat er sva hævir synzt sem nu værða margar raunir a Ef hann grunaðe þat at nokcorom sinnum være æigi allt æít hans fyst sialfs oc guðs forsio þa braut hann oftlega sínn vilia en gerðe guðs vilia læitaðe iamnan guðs dyrðar mæir en sinnar virðingar af alþyðu rett synna manna En guð lætr nu þui mæir hans dyrð birtazt sem hann dyrkaðe hann mæir i sinu livi En litilætte sialvan sic mæir bæðe guði oc mannum Þegar er Olafr var orðenn æinvallz konongr ivir allum norege þa lagðe hann allra luta mestan hug a i landeno at æfla kristinn dom firir þui at kristnin var miok sva af ser komen fra þui er Olafr tryggua son hafðe mannum kristinn dom boðaðan i landeno Oc til þess er Olafr harallz son kom i land En þa var alkristit i norege er hann var Oc sva i þæím landum allum er Olafr tryggua son kristnaðe Olafr harallz son gaf fee til kirkna þœira er Olafr tryggua son hafðe ræisa latet með radom grimkæls biscups Sva at mork vegens silfrs skilldi græiðazt a hværiu are til hværrar fylcis kirkiu J læigu iarða þæirra er til lago Olafr sætti log þau er hæita sefs log þau standa siðan um upplond oc um vikena austr þrenn ero log i norege frosto  þings Oc þau log er hakon aðalstæins fostre let sætía er gula-þings log hæita Olafr konongr læggr svᴀ mikit við at hallda kristinn ðom At ængi maðr var sa i norege er æigi skilldi annat hvart hallda retta tru eða þola dauða færr sva um allt landet þar er mesta umbota var aðr avant um kristníina Var ængi sa afdalr eða ut æy i hans vælldi er hæidinn maðr mindi finnazk Gvðbrandr er maðr næmdr er kallaðr var dala guðbrandr hann var rikaztr manna i dalunum i þann tima þat er sact at guð

brandr atte sun æinn En þa er guðbrandr fra þessor tiðændi at Olafr konongr var komenn a loar oc nauðgaðe menn til at hværva aftr til kristni þæirrar er þæir hafðu niðr kastat þat er sact at guðbrandr let skera upp hær or Oc stæmdi allum dœlom til bœar þess er hunzþorp hæitir a fund við sic Oc þar komo þæir aller Oc var þar orgrynni liðs a stundu æinni firir þui at þar liggr vatn æitt nær þat er logr hæitir en bygðenn mikil allum mægin at vatneno Matte þar bæðe fara a skipum oc a lande til þingsens Oc nu er þæir komo til þings þa stændr Guðbrandr upp oc hæfr sva mal sitt þat hævi ec spurt at sa maðr se komenn a loar er Olafr hæitir oc hann kallazc konongr var Oc vandar miok um þat at ver hauum horvet aftr til siðar þess er varer forælldrar hava haft Oc vitum ver a þui dæili at bæðe varo þæir varer frændr gofgare oc þo vitrare en ver Hann hævir þat spurt At ver dœlir æigum oss ny guð Oc kallar þau omattog Firir þui at hann hæitazc at briota þau Oc sægir hann sva at hann a bætra guð oc mæira firir ser oc mattogare Oc er þat furða at hanum skal lyða at lasta sva miok var guð oc hui hann þorer slict at mæla Oc undarlect þikci mer er guð var hæmna hanum æigi En þo vænte ec er ver berom ut þor guð varn or husi sinu virðilego er her stændr a þema bœ Oc oss hævir iamnan dugat þa man Olafr ræðazc oc sva menn hans Oc sva munu guð hans oc at ængu værda En er Guðbrandr hafðe þetta mællt oc mart annat þa œpto aller bœndr i senn oc mællto at Olafr skilldi alldrigin þaðan komazt a braut ef hann quæme a fund þæira Oc æigi man hann þora at fara længra suðr æftir dalunum Siðan ætlaðu þæir til .ví. c. manna at fara norðr a niosn æftir dalunum a bræiðing En firir þui liði var sun Guðbranz hofðingi En hann var þa atta vætra oc xx. gamall oc marger aðrer virðuleger boanda sœner i þæirri for Nu foro þæir oc komo til bœar þess er hof hæitir Oc varo þar nætr .íí. Oc kom þar margt lið til þæirra þat er flytt hafðe af læssium oc vaga oc þæir er æigi villdu undir krist-ni ganga Nv er fra þui at sægia er Olafr var komenn At hann sætr æftir kænnimenn a lom oc a vaga Siðan for kon-ongr ivir oc kom niðr a sil Oc var þar um nottena oc frago þar at lið var mikit firir þæím þæir frago oc er a bræiðinn varo Nu hellt konongr fram forenne oc biugguzt siðan til bardaga mote kononge þat er sact at konongr byzc snemma um morgonenn af sil Oc hærrklæddezt hann oc allt lið hans Oc fær siðan suðr æftir sil vallum oc letto æigi fyrr en a bræiðin Oc sa þar mikinn hærr firir ser buinn til bardaga Siðan fylcti hann liði sinu Oc var sialfr i framanværðri fylcingenne Oc orte orða a þa oc bauð þæim kristnina en þæir mællto þu mant koma aðru við i dag en gabba oss Oc hovo þegar bardaga oc var mann  fall mikit Oc rukcu bœndr undan En sunr Guðbranz varð handtækinn oc marger boanda synir agiæter með hanum Oc varo þæim grið geven oc varo aller saman um nottena Siðan mællte konongrenn við son Guðbranz þu skallt fara aftr til faður þins Oc sæg at ec man þar koma bratt Siðan for hann aftr oc sagðe faður sinum horð tiðændi Oc mikinn mannskaða Oc æigi er mæira aftr komet af liði þui en .í. manna er heðan for a niostnena Oc þat ræð ec þer faðer at bæriazk æigi við þenna mann Hæyra ma þat quað guðbrandr at or er þer bart allt hiartat Oc for tu illu hæilli hæiman Oc man þessor þin færð þer længi uppi vera Oc truír þu nu þegar a orar þær er sia maðr færr við En hann hævir þer alla næisu gort oc þinu liði En æigi er getet flæira hials þæira at þui sinni En um nottena æftir þa dræymdi Guðbrand at maðr nokcor kom til hans lios Oc af hanum stoð mikil ogn oc mællte við hann Sonr þinn for ænga sigr for mote Olave kononge En miklu mann tu enn fara minni er tu ætlazk at hallda bardaga við konongenn Oc man tu falla oc allt lið þitt Oc ramnar munu slita ræ þitt oc vargar Oc er hann vaknaðe þa var hann akaflega ræðdr við þenna draum Oc þotte mikils um vært Oc sagðe draumenn þæim manne er þorðr het istrumage hann var annar maðr mestr i ðalunum Oc þa er guðbrandr hafðe sact draumenn þa svarar þorðr Jstru mage Slict hitt sama hævir firir mik boret Oc um morgonenn leto þæir blasa til moz Oc sagðu at þæim þœtte þat rað at æiga þing við konongenn Oc vitum hvat hann vill boðet hava i siðum Oc siom þa hvat liclegazt se Oc ræynum fyst með hværium sannynðum er sia maðr færr Fra þui er nu at sægia at guðbrandr mællte við sun sinn þu skallt fara sagðe hann a fund konongs þess er þer gaf grið i barðaganom Oc xí. menn með þer oc sva var gort En siðan foro þæir oc komo a fund konongs Oc baro upp sin ærænde Oc sagðu at bœndr villdu æiga þing við hann Oc sætia grið þæirra a millum konongs oc boanda konongr lætr ser þat væl lica Oc þotte þetta gott at væita at þæir hæfði frið i upphave mala sinna Oc bundu siðan grið at æinka malom sin a millum meðan su stæmna være Oc foro þæir aftr við sva buit oc sagðu guðbrande oc þorðe istrumaga at grið varo sætt Oc var konongr albuinn þau at væita Oc æigi firir þui at hann ottaðezc at bæriazc við yðr Siðan for konongr til bœar þess er lixstaðer hæita Oc var þar .v. nætr þa for konongr a fund við bœndr Oc atte þing við þa En væta var mikil um dagenn Nu er þinget var sætt þa stændr konongrenn upp oc mællte LeseR oc a lom oc a vaga hava tækit við kr

istni þæirri sem þæir hafðu niðr kastat Oc brotet niðr oll skurguð sín Oc trua nu a æinn guð þann er skop hímin oc iorð Nu villdu ver oc yðr þess biðia at þer taket þat sama rað oc verom aller æinna manna Oc trum a ihesum christum þann er skop alla luti Oc þa er kon-ongr hafðe þetta talat oc mart annat merkilect þa sættizc hann niðr Nu ris guðbrandr upp oc svarar Æigi vitum ver um hvæn er þu rœðer En þat finn ek i male þinu at þu kallar þann guð vera er þu getr æigi sett oc ængi annarra Nu ma ec þann æigi sia eða biðia mer fulltings er ec ma hann æigi skilia En ver æigum þann guð er ver megom hværn dag sía En hann er firir þui nu æigi uti i dag at veðr er vaatt En mik varer þess ef þer seð guð varn at yðr man skiota skiælk i briost et Oc man yðr ogorlect þikcia hve mikill hann er firir ser En ef þat er satt er þu sægir at guð yðat mege sva mikit sem þu lætr þa lat þu hann sva gera at veðr se skyiat a morgon oc finnimk ver þa Nu er æigi sact flæira fra hiale þæira Oc slitr nu þinginu þann dag En þat alraðet at þæir sculu finnazk annan dag Siðan for konongr hæim til hærbirgis sins Oc for með hanum sunr guðbranz i gisling En konongr fecc þæim annan mann i mote Þat er oc sact at konongr spurði sun guðbranz at hvesso guð þæira være gorr Hann sagðe at hann var gor i liking æftir þor Oc er bæðe har oc digr Oc hævir hann mikinn hamar i hændi þetta guð er holt innan Oc undir gorver hauer fot  skæmlar Oc ero þæir holer oc luctir neðan þar stændr hann a ovan oc er þar hollt a millum hans oc fot borðzens Æigi skorter hann gull a ser ne silfr Fim læivar brauz ero hanum fœrðer hværn dag oc þar slatr við Siðan foro þæir i rækciur En konongr vakte þa nott oc var a bœnom sinum En þa er dagr var þa for konongr til messo oc siðan til matar sins Oc siðan til þings Oc var veðreno sva faret sem guðbrandr hafðe firir mælt hinn fyrra dagenn Nu var alþyða komen til þings þa stændr biscup upp i kandara kapo oc hafðe mitru a hafði oc bagal i hændi Oc talde tru firir mannum Oc sagðe margar iartæignir þær er guð hafðe gort Oc lauk forkunlega væl male sinu Siðan sættizc hann niðr En þa stænðr upp þorðr istrumage oc mæler sva Mart mæler hyrningr sia er staf hævir i hændi oc uppi a sem vedrar  horn biuct En nu með þui at þit felagar kalleð guð ykcan sva margar iartæignir gera þa late hann vera sol skin i morgon Oc fínnumk a morgon firir sol oc gerom þa annatvæggia at verom satter um þetta mal eða halldum bardaga Nu skillduzc þæir at þui sinni Kolbæinn het maðr hann var i fyl

gd með Olave kononge hann var kyniaðr or fiarðum hann hafðe þann bunað iamnan at hann var gyrðr sværði oc hafðe ruddu mikla i hændi En konongr mælte við hann at hann skilldi vera sem næstr hanum um morgonenn Siðan mællte hann við menn sina Gangeð þer i not ef þer vitið hvar skip boanda ero oc hoguið rauvar a allum Oc riði a braut æykium þæira af bœom þæim sem nu ero þæir Nu gerðo þæir sem konongrenn bauð þæim Oc tokst hitt bæzta oc hitt græiðazta þæim um sína syslu En konongrenn var a bœnom þa not alla oc bað þess at guð skilldi læysa þæirra vandræðe með sinni milldi oc miscunn Sva er sact at konongrenn for um morgonenn til tiða sinna fyst oc til messo En siðan til þings oc varo sumir bœndr komner Oc þui næst sa þæir mikinn flock boanda fara til þingsens Oc baro i millum sin mikit scripsl oc mannlican oc var þat allt gulli glæst oc silfri Oc nu sia þæir bœnndr er a þinginu varo firir hvar guð þæirra for Oc þa liupu þæir upp aller oc lutu þui skrimsli Siðan var þat sætt a miðian þingvollenn Sato aðrum mægin bœndr en aðrum mægin lið Olafs konongs Sva er sact at Guðbrandr ris upp oc mællte siðan Hvar er nu guð þin Olafr þat ætla ec nu at hann bere hælldr lact hakuskiæget Oc sva synizt mer sem minna se nu karp þitt eða hyrningsens þess er þer kalleð biscup yðat oc þar hælldr en hinn fyrra dagenn Firir þui at nu er guð vart komet er þau veðr ma gera at æigi mege guð yðat komazt til þingsens En nu ser guð varr a yðr hvassum augum Oc ero þer nu fialms fullir oc þoreð nu æigi augum upp at sia i giægn guði varom Takeð nu þat rað er yðr samer bazt at þer fællið niðr hindrvítní yðra oc hværvið aftr til sættar við guð varn Sva þolen moðlega sem hann hævir boret yðrar mæingærðir Oc sva hæmnisamr sem hann er vanr at vera þa þikkir oss þat kynlect at hann væger yðr sva længi Nema þat bere til at hann viti þat firir at þer munuð til hans snuazc oc dyrka hann EN aðr en konongrenn stœðe upp þa mællte hann við kolbæin hinn stærka Sva at bœnndr vissu ækci til Ef sva ber at quað hann i ærænde minu At bœnndr lita ifra guði sínu þa sla þu þat hogg með ruddunni sem þu mat mest Siðan stoð konongr upp oc mællte Margt hævir þu mællt til var guð

-brandr i morgon Oc lætr þu kœnlega ivir þui at þu matt æigi sia guð varn En ver væntom at hann man koma bratt til var En þat undrumk ek at þu ognar oss guði yðrum þat er bæðe er blint oc dauft Oc ma hvarke biargᴀ ser ne aðrum Oc kœmsk alldrigi or stað Nema aðreR drage þat æftir ser Oc sægir mer nu svᴀ hugr um at hanum man nu skamt til illz Oc litið nu aller i austr oc seð þar fær nu guð vart með miklu liose Oc rann þa sol upp a fioll Oc þa litu aller bœnndr til solarennar En i þui bíli laust kolbæinn guð þeirra sva at þat brast allt i sundr Nu lito bœnndr aftr er þæir hæyrðu bræstenn oc sia nu at guð þæirra var fallet oc brotet allt i sunndr Oc liopo or mys or gulli þæira Sva storar sem kættir være oc æyðlur oc paddur oc ormmar En bendr urðu sva rædder við þenna at burð allan saman Með þui at guð villdi at sva være At þæir flyðu sumir til skipa sinna en sumir til æykia En er þæir rundu ut skipum sinum þa liop þar vatn i oc fyllti af sio Nu sia þæir æigi þat at raðe at fara a skipen sva buín En þæir er til æykianna liupu þa funnu þæir æigi a æykina Nu var mikill gnyr boandanna þa lætr Olafr konongr kalla a þa Oc sagðe at hann villdi æiga tal við þa Oc bað þa æigi sva lata Siðan hurfu þæir aftr oc sættu þinget þa stoð konongr upp oc talaðe Æigi væit ec sagðe konongrenn hui sæter hark þetta oc laup er þer gereð Nu mege þer sia hvat guð yðar matte er þer baroð a gull yðat oc gersimar mat oc vistir Nu sa þer hværiar vetter er þess hava næytt mys oc ormar oc æyðrlur oc paddur Nu hava þæir værr er a slict trua oc æigi vilia lata af hæimscu sínni Nu takeð gull yðat oc gersimar er her fæR um vollenn oc haueð hæim til quænna yðara Oc bereð alldrigin siðan a stokca eða a stæina En her ero nu koster .í. a með oss Annat hvart at þer takeð nu með kristni eða halldeð nu bardaga við mik i dag eða orrostu Oc bere sa sigr af aðrum i dag er sa guð vill er ver trum á Siðan stoð upp Guðbrandr oc mællte Skaða mikinn hauum ver nu fængit um guð vart En nu með þui at hann matte oss ækci við hialpa þa virðizc mer sem þin guð se matkare oc var guð se allitil firir ser þegar er hann a æigi við oss æina um Oc munum ver nu þui hanum launa at ver munum hværva allum atrunaðe við hann Oc munu ver nu dyrka þann guð er þu gofgar oc væita þangat allan a trunað Siðan varo þæir skir-ðir er oskirdir varo En þæir sem kristnir varo aðr huruu aftr til kristní oc helldo siðan retta tru varo oc her æftir sættir marger kænnimenn af liði Olafs konongs i þessom hæraðom Oc þat er sact at guðbrandr let gera kirkiu a bœ sinum Oc læggr þar til goðar æignir af iarðum þæim sem hann atte Nu skiliazc þæir Olafr konongr Oc Guðbrandr go-ðer vinir Siðan for Olafr konongr a hæið mork oc snere þar margum mannum til truar þaðan for hann a haðaland oc a ringariki Oc gengo aller menn þar undir þau boðorð sem konongr bauð þaðan for hann til osloar oc var þar nokcorar nætr Nu frago raumar at Olafr konongr biozc upp þangat oc samnaðu saman miklu liði Siðan bioz konongrenn upp þangat Oc mœte boandom aðrum mægin ar þæirrar er nítia hæitir Oc orto bœnndr a þegar oc barðuzc við Olaf konong Oc brann lutr boandannA við oc rukcu bœnndr undan oc fell mart manna firir þæím Oc varo barðer til batnaðar toko við kristni þaðan for Olafr konongr i solæyiar oc lette æigi fyrr en i sviðþioðo Þesse ero mærki um vælldis Olafs konongs harallz sonar er hann lagðe undir sic með guðs vilia Sem ek man nu tælia Landamære Glanum stæinn firir sunnan nanes firir norðan æiða skogr firir austan angulsæyiar sund firir væstan Olafr konongr varð væitti þenna lyð með guðs vilia oc rette Oc lanzlagum þæim er hann gaf Oc siðan veret hværr konongr skylldr at hallda Þæir Olafr hinn svænske Oc Olafr konongr harallz sun hafðu længi ofrið mikinn sin a millum Oc drap hvarr mart manna firir aðrum Oc talde Olafr syia konongr at Olafr konongr harallz sun hafðe sæzc i skattlond hans drapozk menn firir Oc brændu hvarer bygðir firir aðrum En þat stoð af þui at Olafr digri hafðe hæriat a syia Oc sva var þar til er Olafr harallz sun hafðe tækit upp marga dyrlega luti Olafs svænsca þa er hann hafðe niðr sætta a upplandum Oc hanum var landet skatgillt af sumum luta Af þæim svæini oc hakone aðr en Olafr konongr kœme i land Nu quae Olafr svænske þings oc sægir i fra hve mikínn skaða er Olafr hafðe þæim gort þar i þui lande Oc at margr atte við hann sinna harma at minnazc sarlega Oc þetta a ouan at hann æignaðe ser hans riki a noreks vælldi Oc let drepa vini hans en suma or lannde reka Biðr þa nu æfla sic oc hæmnazc a hanum Er nu sva mikill ofriðr a milli at ængi maðr þorðe með kaupserðum at fara i milli landa At þesso þikcir lannzmannum i norege mikil mein Oc biðia nu Olaf konong sia nokcot rað firir solceno at ofriðr sia mætte minka konongrenn ihugar um oc synizc þetta vera með miklum hasca Nu tækr hann þat rað at sændir skip til islanz ut a fund hiallta skæggia sunar oc biðia hann koma til Olafs konongs vill konongrenn at þu læggir til rað oc ahyggiu at þer mætteð auka friðenn landanna a millum Hiallte svarar þæim þat þikci mer undarlect hui konongr hævir mer þetta boðet En þo vill ec æigi firir minn dauða at nemazk hans orðsændingar Jhugar malet hvesso vera ma Siðan ræðzc hann i færð með þæim Færsc þæim væl at koma or have Oc sigla suðr æftir lande milli kaupanga Olafr konongr var þa i þrondæimi norðr Nu spyria þæir hiallta hui hann vill æigi fínna konongenn kveða þa munu værða hanns færð með mestre giævo ef þæir hittízc Hann svaraðe kvazk þo vætta hans gíævo at hann ihugaðe nokcot um færðena þo at fyndr þæirra bære sundr at sinni Hann værðr raða En nu siðan sigldu þæir oc kvamo við ruga  lannd a fund biarnar stallarra Hiallte biðr hann til farar með ser konongr hafðe sva mællt at hann skilldi kiosa af xí lændum mann-um hværn er hann villdi Biorn ræzk i færðena Oc fara sva til konongahællu Oc er þæir komo i sviðþioð þa fa þæir ser hesta Oc riða sva a fund konongsens ero saman .xx. kvæðia virðulega konongenn Hann fretter hværir þesser være hínír virðulego menn hiallte sægir þa vera norð menn Konongrenn þagnar oc fær ahygiu þa svarar hiallte Ver er her erom komner hærra þa hauum ver her nu skatt-takur þær er þer æiguð at retto at takᴀ Ero ver þess skylldir at gera yðarn soma konongrenn svarar þer haueð væl gort oc virdulega til var Hittu þer nokcot hin digra mann hiallte svarar Ecki hittu ver hann Oc var þetta at hans raðe oc vitorðe Ef þat er at þu hævir æigi hitt Olaf Oc gort þessa vinsæmi við oss þa skalltu her vera væl komenn En þat munu ver a læggia at þu sværir at æigi hittir þu hinn digra mann hann er þess buinn at sværia oc svᴀ svor hann Konongr tækr nu við hanum með bliðu oc skipar þæim allum veglega Oc hava þæir gott ivir  læte þann vætr kom til hirðar hans Ægill æinn rikr hofðingi hann var fostre aztriðar dotor konongsens Hanum var væl fagnat konongrenn virðir hiallta mikils Synizc sem hann se vitr maðr Talar opt sinn vanda mal þikci konongenom hann got til stilli hava Tiar opt firir hanum hvesso væl er hann hævir til hans gort Konongrenn er oppt vanr at koma a fund ingigiærðar dottor sinnar Sægir hænne fra þessom mane mart Oc spyrr hana hvesso hænne lizc hon svarar Ec hygg at hann se vist vitr maðr oc væl um sec konongrenn svarar þa virding skal til hans gera at hanum skal lova við þic at tala Nv ber opt sva til at hiallte giængr til tals við hana oc rœðazc þau við Biorn hafðe augna værk mikinn oc ser lítt hans ivir syn Hiallte sægir hænne oft ifra Olave kononge harallz sœne Hve olikr er hann er aðrum mannum i hvæn stað Sægir hænne nu sitt ærænde Oc biðr hana til læggia hæil rað með þæim konongonom Hon kveðr þat ovænt vera at sættom míndi milli þæira koma Biðr han þo sva rœða firir konongenom fæðr sinum at hann harmar þat miok at sva mikil scal þæirra osett vera Oc at þat være hap mikit at þæir mætte nokcon friðar fund sin a milli læggia Oc at þer þykcir ouænt hvart er þer megoð hanum sva opt skattenn fœra Hiallte sægir at æinn lutr minndi vænstr til vera at sia friðar giærð mætte længst standa Ef konongrenn villdi gipta hana Olave kononge harallz syni Sagðe oc at æín mællt mindi um vera at þa ætte hon hinn gofgazta mann Oc hve mikill vegr er hænne mindi at þui værða Mætte oc þa þat irazc at þær æignir fylgði hænni þa hæi

man er hann þottezc æiga i norege Oc ma hann sia þat hværr munr er a hvart virðulegra er At hava þa fenget með sva mikilli sœmd En nu fær hann æigi nema með mikilli mannhætto Oc þo mæiri von at hann late Hænní fellzc væl i skap um rœða hans Oc kvezc skulu styðia hans mal firir þui sagðe hon at hann sægir hvært orð satt Olafr konongr er i mikilli vingan við hialta Ber nu sva til er þæir drecka æit kvælld At vækr sva til mals Hærra sægir hann miok harmar oss þat vini þina at þitt Riki liggr undir ofriði Oc tækr þu æigi af þui lict len sem þu ætter at hava Oc giærna vilium ver hallða upp tæknum hætte við yðr En sva mikit er nu riki Olafs digra at þat er osynna at þetta komezk fram Oc her firir er vis hans ræiði Konongrenn svarar Sva mikit gott sculum ver yðr væita at orædder mege þer firir hanum vera Ja sagðe hiallte truum ver þui at sva mege vera En æ sva mikit gott sem ver æigum yðr at launa firir saker vælgerningar þær er þer haveð mer væittar Oc man mer yðr þat vandlaunat værða Nu lizc mer þat yður sœmd mest at þer mætteð sættazk Konongr svarar Trui ek þui at þer mínduð vilia giærna unna goðra sœmda En miklu er mæira okcat osætte orðet en þetta mege a læið koma Hærra sægir hiallte þat er satt ovirðande er þat hve mikit er af er gort við yðr Fyst i hærnaðe oc siðan i lanzrane oc aftake gafugra manna En sva miok sem havezc hævir riki olafs þa mego þer þat sia at æigi er til þess liklect at þat minkizt Nu litið a hærra hvat i fystu var af gort við hann i aftake faður hans Sat er þat sagðe konongrenn þa mællte hiallte Sva sem orðet er þa ma guð enn til geva sva gott rað at þer megeð hallda fullri yðare sœmd oc æignum er þer haveð att i upphave oc allu aðru er guð hævir gevet yðr rikit oc sva mikit valld oc skilning at þer var auðit at kænna græín a skapara þinum Hvat være yður mæiri sœmd en gipta dottor yðra þui licum manne kononge er nu er frægstr orðenn a norðlandum Ger sva væl hærra at tak þat rað er bazt hœver oc sœmelegazt er Oc yðare tign byriar oc yðr er mestr frame at oc vænstr er Oc bazt giægni hvarotvæggia rikínu Nu þagnar konongrenn oc i hugar Synizc þetta sannlega mællt Olafr konongr rœðer þetta mal firir Jngigærði oc læitar raðs við hana Hon fec sva svarat at hann mindi værða at gera þat rað firir hænne sem hanum syndizc quað ser þetta allvæl lica Sægir at hon villdi giærna at hans vinir være flæiri en færre Sægir at sva bunu er ovænt er sva skal fram ganga ef nokcor rað mætte annur firir gera at til lycta mætte snuazc Olafr konongr svarar Ef Olafr konongr villdi koma a varn fund við litilæte Oc synir at hann vill vingazt við oss Oc stoðva ofrið þenna læitar hann oc æftir þesso male með alhuga oc við annare sætt þa munu ver æigi van



virða hans mal Hiallte svarar Hærra sægir hann Guð þakce yðr yður orð Sva vilium ver þakca yðr er yðra sœmd vilium gera i hværn stað Vilium ver oc giærna bioðaz til at ganga um sætter yðar i millum Oc þat er maklect at ver læggím stund oc starf her til þessa Værðr nu fullgor þesse raða giærð Færr hiallte nu fra Olave syia kononge með veg oc goðom giafum Oc kœmr nu a fund Olafs konongs harallz sonar Hittir hann norðr i kaupange konongr fagnar hanum Oc spurði hvar hann hafðe um vætren setet eða hvi hann villdi æigi a hans funð koma Hiallte svarar J vætr varom ver væl comner Með Olave syia kononge Hann svaraðe æigi mindím ver þess vara ne af yðr vænta at þer minduð sœkia hæim med vínsæmi vara ovini Hiallte svarar Æigi þottomc ver mega fullgera þessa færð nema þanveg gerðem ver Firir þui at ver vissum at ver mindum fatt þar gera þat er yðare sœmd byriaðe er ver sægðim með sannu at ver hæfðim yðr hitta Firir þui at ængan soma fengo ver aðr Þess sorom ver at æigi komo ver til yðar En þui træystu ec æigi at liuga eða trua sva miok a vara giævo at sværia rangt oc fengom ver þui þetta rað at geva hanum land aura Oc firir hans vizku sacer hærra þa urðu þær lyctir at hann iattaðe þui at þit stæmdið fund ykcan við ælvi austr við slicum hætte sem þa yrði mestr hvars-tvæggia some kononge licar þetta væl Oc er nu hiallte þar væl komenn Oc gefr konongrenn hanum nu goðar giæver Oc fær hann nu hæím siðan til islanz Oc þottezk hann ha-va faret hina veglegaztu færð Olafr konongr sœker stæmnuna oc hittazc þæir nu namn-arner Rœða nu sin a milli Oc hæfr nu Olafr konongr harallz sunr upp bœnar orð sin til Jngigiærðar Oc marger fystuzc oc syndizc vera hitt mesta happa rað þa lízc hanum æigi at synia Olave kononge sins mæges Oc a þæim fyndi fastnaðe hann ser hana Oc skiliazc þæír at þui sinni Vikr nu hvar hæim til sins rikis Oc sittr nu hvar i sinu riki oc soma Þat var æitt sínn er Olafr syia konongr for a fugla væiðar at skiæmta ser væiddi væl um dagenn kœmr hæim um kvælldet Oc rosaðe miokc væiðinni oc tiaðe Jngigiærðr mællte Eigi þærftu rosa sva miokc þesse væiði firir þui at litils minndi þæim þickcia værð sia væiði er hann fecc valld xí. kononga a æinum morne Konongrenn ræid-dizt míok oc mællte Gott hyggr þu þer til raðanna við Olaf konong En þat kann ec þer at sægia at hann skalltu alldrigin fa firir þessor orð Hon svarar þat er þa sægir hon firir ugiptu sacer minar en bolfenge þinnar oc ofmetnaðar Siðan foro sændiboð millum þæira garða konongs oc Syia konongs oc lykr sva með þæim at Olafr giptír hanum Jngigiærði dottor sina við miklu fe Hann het Jarizlæifr Nu fretter Olafr konongr harallz sun þessor tiðænndi Oc þickizt hava fængit af þesso mikla snæypu oc vanvirðing Oc sva firir þiccir hanum þetta at hann drekcr litt Oc vill langum æinn samann vera þetta þikki margum hans vinum illa oc margum aðrum þæim sem hans rað vilia sœkia mikill harmr Er hirðenn nu miok hugsiuk af þesso Oc þo mest konongrenn at upphave Æitt sinni gerazt þæir at burðir at azstrið dotter Olafs syia konongs gerer færð sina af gautlande Oc Ægill fostre hænnar með hænne Oc komo a fund Olafs konongs Hon gecc i lopt nokcot þar sem hann huilldi í Oc fagnar hanum En hann svarar ængu Hon sægir at Jngigiærðr sændi hanum goða quæðiu oc riki hans Oc mællte hærra at þer skillduð hyggia af harme Oc glæðia vini yðra oc taka upp goða siðvæníu sem yðr byriar Gersc mikil briostaðr sem kononge somer oc hans tign hœver Hygg af harme glæðsk af þægnom en þegnar af yðr Konongr þagðe En hon sægir Eigi hagrað til at finna yðr giængr nu a brott Oc kœmr til hans annan dag Oc mællte þat geto ver hærra at yðr þikcium ver sæin þræytt at tala við yðr Jngigiærðr sændi yðr þessa luti er megoð nu her sia þat er silki skyrta gudlsaumað Oc bað yðr þiggia Sagðe hon oc þat með at yðr skilldi allt hæimillt hænnar riki Slict af hava sem þer vilið sialver oc yðrir vínír skulu þar komner i goðo ivirlæte Oc sva mællte hon at allt þat er hon matte auka yðra sœmd þa kvazc hon ækci skilldu til spara hann þagðe hon gec i brott oc a fund fostra sins hann sægir hænne at hon man litit fa talat við konongenn hon kvað þat æigi míndu vera at hann mindi mote hænne mæla En þo kvað hon hann enn ængu hava svarat Oc koma skal ec enn a fund hans um sínn at hitta hann Ægill biðr hana raða Hon kvazc skulu fínna hann enn þriðia sinni kœmr a fund konongsens oc mællte Guð allzvalldande giæte þin nu oc iamnan oc hvært sinni oc geve þer sigr oc soma oc alla farsælega luti En sva er mer boðet af Jngigiærði at yðr skilldim ver i hværn stað virða um fram alla menn En firir þa soc at þu ert sva harmfængenn þa er æ þess mæiri þorf yðr at glæðia þo varð æigi su hamingia konongs vars at sa raðahagr skilldi fram koma sem ætlaðr var þa mætte enn nokcora bot a þui vinna Firir þui at æigi man æín mællt um vera hvar ovirðing eR mæiri su er Olafr konongr gerðe yðr i brigðmælonom eða þesso at hann skal ægi raða eða forsio firir hava firir vara hond En hælldr en æigi faer þu glæði þína þa man ec þat til læggia með um ræðom Jngigiærðar at fastna mik siolf yðr utan hans vilia ne raða Oc er bætra at biðia goðz raðs oc goðz konongs En æiga ovirðilegan mann þo at konongs namn bere En þo at þat bere a at hon se mestr skarungr þa man þat vitra manna orð at su er gofgazt er þionar Stændr upp siðan oc hygst braut ganga oc bað konongenn liva i guðs friði oc allt hans riki kon-ongrenn Ris nu upp oc biðr hana æigi i braut ganga Hon sættizc niðr oc rœðdozc nu við Oc varo þær lyctir a at Olafr konongr fastnar ser hana oc gerer brullaup til hænnar oc dyrlega væizlu Gladdezt nu konongrenn oc giætte nu rikis sins Æignaðezt þa Olafr konongr allt noreks vælldi i frælsi En þau atto dottor Olafr konongr oc astrið en hon var kallað ulvilldr Hon var geven Hærtoga þæim i saxlande er otta het þau atto sun þann er Magnus het Hann var siðan hærtoge i saxlande hann var allra manna vænstr Har hans var aðrum mægin ræikar blæict en aðru mægin rautt Olafr konongr harallz son atte oc son þann er Magnus het er kallaðr var magnus hinn goðe við kono þæiri er alvilldr het Hon var þuatt kona astriðar En varla var hon giævo  laus Olafr enn svænske atte oc kono þa er astrið het hon var vindværsc þæira sun var anundr er aðru namne het Jaicob Oc þæirra dotter var Jngigiærðr er Olave kononge var fæst oc iariz-læifr konongr fecc siðan i garðum austR Þat var æitt sumar at knutr konongr sændir skip væstan af ænglande oc fær til hinn kærazta mann sinn er Sigurðr het Oc biðr hann hæimta skatt af Olave kononge Sem hans forælldrar hafðu haft gere hann annat hvart geve skatt eða væri með lagum Sigurðr sægizc vis munu værða oc quazc æigi vita hvart fazt míndi sa skattr eða æigi Nu foro þæir i forena .xí. saman oc fram konn hitta konongenn i vic austr Bera upp ærænnde sin oc vin mæle knuz konongs ef Olafr konongr vikr æftir konongrenn svarar kvezc enn æigi hava raðet hvart hann vill mutur her til taka eða litla luti at ofrælsa landet Geveð til stund at ec æigi rað við vini mína At nokcor viti þetta log vera eða rettyndi At ængla konongr æigi skatt her Siðan var þings kuatt talar nu konongrenn Oc berazt ængi vitni at hann æigi nokcon skatt at giællda Annat þing stæmnir hann a harðulande þar er rœtt um sama mal fær oc þar a samu læið Stæmnir þing hitt þriðia a upp landum Talar kon-ongr oc vill raða um við lanzmenn Synia oc æigi laga ef þau vitni berazc Maðr stænndr upp a þinginu sa er þorgrimr var kallaðr oc mællte Engi man þat muna alldrigin er hann sva gamall at Noreks menn se þangat skattgilldir Hitt munum ver um rið at daner toko skatt En þat hugðu ver at ver værem þann dag frælstir fra þui er svæinn konongr do Sagðe mer sva minn faðer oc hans faðer hanum Seð oc sva firir hærra at iamnan ætlar hann ser skattenn ef þer græiðið um sinn Nu er locet þinginu oc vilia nu sændi mennener vita sinn kost konongrenn svarar oc sægir æyðazt man at sinni at græiða skattenn En ef knutr konongr vill girnazc a riki vart þa er sa kostr a at vit læikím vapnom oc bærimk En ec ætla at hanum se miukare at sova i ænglande en ganga undiR vapn var Sændi menn fara hæim oc sægia kononge þau orð er mællt varo konongr svarar satt sægir hann Æigi bæiriumk ec við hann æinn En þo er sva at mæla at undan hværiu rivi koma kolld rað Oc muna mættem ver þessor orð Olafr konongr hafðe mikinn oþokca af danum kalla þæir hann haua tækit sin skattlond þangat var kaupfriðr af norege En af þesse osætt var ængi friðr firir þui at aller hinir stœrsto dana hofðingiar varo þa i ænglande væstr Oc matto ækci flæira annazc Olafr konongr let miok æfla kaup-staðenn i niðarose let þar kirkiu gera oc lagðe til mikit fe Hann let oc ræisa kirkiu i fylki hværiu Oc lagðe þar til goðar pro-uenduR Nv er Olafr konongr var orðenn æinvallz konongr at norege þa gerðe hann rað við raðe hinna vitraztu manna sínna þau log sem halldezc hava siðan þa er Sigurðr syr var anndaðr stiupfaðer hans þa var ængi maðr sa i norege er konongr var kallaðr Nema Olafr harallz son En þat hafðe æigi orðet i norege fyrr Siðan er Haralldr hinn harfagre hafðe af latet rikinu þa hafðe iamnan veret þess a milli hæraðs konongar Olafr kon-ongr lagðe undir sic fystr kononga noreg allan Oc tok skatt af orknæyum oc hiallt lande Sva sem Ottar kvað Gengn Olafr konongr var rikr ínnan lanz oc ræfsinga samr spekingr at viti þar kom at stormennít kunni illa þui at konongr var raðrsamr oc oalyðínn Let jamnan dom hava rikian oc orikian Sva varo þa lændir menn kapsamer oc ovægner at sumir villdu æigi sit mal lata firir konongom ne Jarlum varo þæir oc sumir er æiga letozk til lanz at kalla fram i ættena oc konongborenna manna oc til stora hofðingia Nu stirðnaðu rikis menn við konongenn Var mest at þui ærlingr skialgs son er þa var mestr maðr i norege oc Rikaztr allra lænndra manna Þorer hundr var oc rikr maðr hann hafðe faret til biarma lanz Oc drepet þar goðan mann þann er karle het Konongr sændi menn til Oc fecc þorer nauðulega sætt firir illvirki sitt For siðan or lande oc marger lænder menn aðrer oc gerðozc otruir kononge af raðom sinum oc ihuga Ærlingr skialgs son hellt bætr huskarla sina en aðrer lændir menn Hann hellt skytning alla .xí. manaðe oc væitti sínum mannum Nema þa æina stund er þæir hafðuzc við i flocce um sumbrum nokcora stund Hann hafðe oc marga anauðga menn oc let þa vinna þar til er hann gaf þæim frælsi Kvað a hve mikit værk er þæir skilldu fram flytia Oc tok ser þa aðra i staðen þesser menn fengo ser mikit féé Atto korn mikit Olafr konongr hafðe bannat allt norðr i landet at sælia korn vist Asbiorn het maðr hann var sunr Sigurðar Systur son Ærlings skialgs sunar En sia maðr for norðan Asbiorn af halogo



lande fra buum sinum En þat var siðvænia hans at gera væizlu hvært haust Oc fecc þa æigi korn kœmr a fund ærlings oc sægir hanum Olafr konongr sægir Ærlingr hævir banat at sælia korn Nu a ec valld a þæim mannum er veret hava a nauðgir menn Oc a konongr a þui ængᴀ soc Ræðr nu i hond hanum mikit korn fær hann siðan oc kœmr við æy þa er þorer sel armaðr konongsens reð firir Oc la þar Nu sia menn þores at skip hans varo laðen lætr hann hæimta a mal til sín Oc spyrr hværr hanum sældi korn Hann sægir at sa gerðe þat er hæimillt atte Ærlingr skialgs son þorer selr svarar Miokc vill Ærlingr niðr briota konongsens vilia Fær nu þorer til menn sina oc lætr upp takaka allt kornet Oc æftir þat tok hann segl er asbiorn atte gort af halæyskum vaðom oc var þat mikil gersimi Oc fecc hanum æitt byrðingssegl vant i staðenn Skilduzc þæir nu við þat Færr Asbiorn hæim norðr við snæypu Hann var ængi iamnaðar maðr oc sva hans faðer Lago menn miok a halse hanum Hann færr norðan annat sinni um langa fastu með .í. skip eða þriu oc hafðe .í.c. manna kœmr við æyna læggr i læynivag nokcon skipunum Oc giængr upp æinn samann fretter nu at Olafr konongr skal taka væizlu i æynni i paska viku Nu kœmr asbiorn þann sama æftan til væizlunar er konongrenn var komenn Rædzc hann i svæit með stæikarum Nu er menn koma i seto þa fretta menn æftir hvesso er fœre með þæim Asbirni Hann sægir saguna quað mannen væl við værða allt þar til er hann scipti seglonom þa quað hann næsta gratraust i kværkunum Oc i þui kœmr hann asbiorn i stovona Snarazk þegar at hanum þore en hann stoð rett firir konongenom Oc mællte er hann hio til hans at grat-rausten var nu or gengen kværkunum Hio sva at hauuðet fauk af oc bloðet dræif a diskenn firir konongenn konongrenn bað takᴀ oc drepa hann En þar var þa Jnnan hirðar Skialgr sonr Ærlings skialgs sonar Stæig þegar fram ivir borðet oc gecc firir konongenn Oc bad konongenn hialpa þessom manne kon-ongrenn kveðr þenna mann sva mikinn glœp hava gorvan at ækci mætte hann frið hava Braut fyst mítt boð oc nu drap hann þenna mann a sva hæilagre tið Oc þo at þat se litils vært at bloðet stock a mik oc a matenn þa man ek æigi grið geva firir þui at þat er æigi rett at hægna æigi slica luti er kristnini er sva miok raskat Skialgr byðr konongenom æíndœme firir hann en konongr níttí Snyr nu skialgr þangat sem þorarenn sitr næfiols son er þa var með konongenom hann var vitr maðr oc hafðe mikla virðing af kononge Oc ba hann at hann skilldi þui a koma at hann være æigi drepenn firir drottens dagenn hann kvezc skulu fræista Siðan giængr skialgr ut En þorarenn spyr nu konongenn hvat þa var gort við boandann konongrenn kvað þa minndu hann drepenn vera þorarenn svarar Æigi manntu hærra vilia briota logen At drepa mann um nætr konongr svarar Hværr skylldir þic til at biðia þessom manne frið Ængi sægir hann En þat vitum ver at þer munuð æigi logen briota Nu dvælsk dauði mannzens En þat var vænia konongens milli otto songs oc nesso at sætta menn var þa fram orðet er loket messo oc dagurði Nv spyrr konongr æftir hvar bandinginn sagðe at þa var fullvæl til fallet at drepa hann þorarenn svarar hærra kvað hann sið er nu at drepa mannenn konongr svarar Mikit kapp læggr þu a við þenna mann liðr nu sa dagr Oc kœmr fastudagrenn Hælldr konongrenn vanda sinum Oc æftir tiðir biðr hann taka Asbiorn oc drepa þa svarar þorarenn þat mantu æigi gera hærra sægir hann Sva dyrlega sem þu hellzt hinn fyrra fastu dagenn at lata drepa nu mannenn Oc gera nokcot i lict þui sem Gyðingar gerðo við drotten varn Mann tu hælldr vilia likazt þæim er þolde pinslena til hialpar oss þo at asbiorn have halldet illa paska hælgina þa man tu þar i giægn viliᴀ gera Oc er hanum þo æigi long stunden til geven at bœta konongr sægir Mikla stund læggr þu a við hann Tak þu hann nu i þitt valld þar til er drottens dags hælgr er liðin Oc dylsc æigi i þui ef þu lætr hann i braut laupa at þa tynír þu þinu liví hann svarar Ef ec ma hærra firir ofræfli Nu giængr þorar-enn þangat sem Asbiorn var Oc fær hanum bæðe mat oc dryck Oc let nu læysa hann Oc sat ihia hanum með sina menn kon-ongrenn spyr æftir hui þorarenn kom æigi til borðz þa var hanum sact Skialgr kom a iaðar um nott Oc lystr a loftet þar er Ærlingr svaf i sva at við þat var buít at upp lypi hurðen Ærlingr læypr upp oc tækr sværð sitt oc lykr upp hurdunni Oc spyrr æftir hværr þar være hann sægir Ærlingr spyrr hui hann for sem œr maðr Hann svarar liggr þu oc sœfr en Asbiorn frænde þinn er i fiatri eða mæiri von at hann se nu drepenn Sægir hanum nu hvesso faret er At Asbiorn hævir drepet þore sel Oc reket sinnaR svivirðingar er hann hafðe aðr hanum væitt Oc veret skylldr til Nu samna þæir liði þuattdagenn oc um alla nottena fara sidan oc koma i æyna þa er Olafr konongr var at tiðum drottensdagenn um morgonenn fylctu þegar liði sinu oc hafðu .xí.c. manna Oc gengo þa at bœnom er Olafr konongr var at tiðum sinum Geck með sinu merki hvar þæirra fæðganna þa var leset guðspiall er þæir kvamo Sva er sact at asbiorn sat i hia kirkiudurunum þegar er skialgr sa hvar hann sat þa gecc hann at hanum oc tok i hærðar hanum oc dro hann i fra kirkiu oc i lið þæirra braut af hanum fiatruna þat er sact at þa er gnyrenn var mestr at konongrenn læit æigi utar æftir kirkiunni lyðir messonne til lycta Ærlingr giængr at durunum oc Skialgr son hans aðru mægin Gera gæilar fra kirkiu garðenom konongR snyr ut er messonne var locet Snyr æftir gæilenne oc let sem ækki være til otta Giængr þa at durunum Ærlingr snyr i mote hanum oc kvæðr hann konongrenn svarar Hvat er nu Ærlingr vill tu banna mer at ganga Næi hærra sagðe hann Ek vill bioða yðr sœmd firir asbiorn frænda varn lægg a sva mikit fe sem þu villt konongr svarar Mer synizt sem þu vilir nu raða Ærlingr sægir Ec vil at þer raðeð hærra annars kostar en madrenn have lif konongr svarar Ækci kugar þu mik ærlingr sægir hann Ærlingr kvazk þat vist æigi vilia En sva munu vit æitthvært sinni finnazc at ek man æigi hava minna lið Nu atto i lut vínír hvarstvæggia at þæir sættezk Oc þar kœmr at konongr iattar þæiri sætt Með þui mote at hann gere slic fe æftir armann sinn Sva oc firir laga brot oc þa svivirðing er hanum var gorr Oc þat með at asbiorn skilldi vera hans armaðr Oc takᴀ við þæim buum er þorer hafðe aðr at varðvæita Nu ef hann hælldr æigi sættena þa hæit ec hanum ængum friði Nu iattar þesso ærlingr oc asbiorn oc skiliazc nu fær nu asbiorn norðr hæim fyst Oc sægir þore frænda sinum hværr lyct er a varð hann sægir sva at ill var hin fyrra for hans en sia var haluu værri Er hann skilldi vera konongs þræll alla æve sina Sva talar hann um firir hanum at hann fær nu ækci norðan Oc dvaldezc nu hæima Konongrenn fretter nu þetta at hann hellt ækci þat sem mællt var Sændir til menn at drepa hann Af þui likum lutum ma nokcot marka um viðr skipti þæirra Olafs konongs oc ærlings Marga luti aðra atto þæir saman i viðr skiptum A æinu hværiu sumbri er þat sact At ægill hallz sunr af siðu for utan við þæim manne er Tove het hann var gauzkr oc gauugr at kyní Tove var a ungum alldre i hærnaðe Oc tok tru a œsko mannz alldre Hann var með Ægli um vætr

-enn foro utan um sumaret þa reð Olafr harallz sonr firir norege þat sægia oc menn at .xxx. vætra være i milli falla þæira Olava þæir kvamo um haf þat er sact at kona hans fœre með hanum oc þorlaug oc dotter þæirrᴀ þorgiærðr Konongr byðr tova til sín Oc baðom þæím Ægli En konom þæira varo læigð hærbirgi konongr virði þa mikils oc þotte Ægill vera mærkilegr maðr þat var æitt sinni at konongr þottezt finna oglæði a þæím oc spyr hann hvat þæim er Ægill sægir Mer þœtte þat mæiri some at kona min være her með oss oc dotter En firir vanda saker þa kunnum ver þess varla at biðia konongr svarar kvaðzt þat vist vilia Nu fara þær þangat litr nu konongr til barnsens oc sægir at þat man æigi giævo laust vera oc sva ræyndizc Ero þar um verætrenn Oc er varar spyr tove hvart konongr vil læyva þæim kaup Frið konongr kvazc æigi mega læyva sumar  lanct Sægir at hanum varo orð sænd fra knuti kononge at þæir skilldu æiga nokcon friðar fund i lima firði i danmarku Byzc Olafr konongr við .íx. skip Oc kœmr til stæmnu En knutr var æigi komenn Olafr konongr varð vis at knutr var i svikum við hann Oc hyggr við fiolmænni at sœkia fundenn Olafr sægir sinum mannum at hann vill æigi længr biða knuz Gera nu færð a land upp oc afla þar mikils lut skiptis þa mællte Olafr konongr við menn sina at þæir skilldu taka .xv. vætra menn gamla eða ælldri oc læiða til skipa fa mikit fe oc marga hær  tækna menn þæir reka flottan en liðet flyr undan konongrenn biðr þa stoðva liðet konongrenn hværfr aftr oc kvezk vita bragð þæira at þæir munu við taka ef þæir fa lið mæíra Snyr kon-ongrenn til skipanna biðr menn sina buazc til braut færðar liggia nu við bunir En sum tiolld varo a lande æftir Hinir hærtæknu mennener varo i tialldunum var þar þar væinan mikil oc op Rœðer ægill við Tova þesse ero harmuleg læte oc ill Oc vil ec bæínt læysa folket Tove biðr hann æigi þat gera firir þui sægir hann at konongr gefr þer ræiði sína Ægill kvezk ækci þui gaum geva Sprætr nu upp oc læysir mennena oc lætr a braut laupa konongenom var sact at mennener varo a brotto konongr varð miok ræiðr við Oc sægir at sæ skal hans ræiði hava er þa læysti Oc um morgonenn er þæir varo bunir at sigla kœmr maðr af lande ovan oc kallar a scipet Sægir sic æiga nauðzyn at hitta konongenn þæir gavo ængan gaum at Oc er skipet æit Fær æftir hambre nokcorom fram þa kastar hann glovom sinum a skipet ut oc rykr þar or dust mikit Siðan kœmr sutt a skipet oc tækr sva fast at menn fengo æigi boret oc œpto leto oc marger menn lif sitt Sva er sact at Ægil tækr nu sott sva harða at æigi er æinn mæir farenn En sva bar hann prudlega at ængi maðr hæyrði hann ymia biðr nu At tove skal sægia konongenom at hann vill hitta hann Tove gerer sva en konongr svarar ængu Tove biðr nauðzynlega oc sægir hans vanmatt mikinn konongrenn var sva ræiðr at hann villdi æigi finna hann Sægir tove sva buit Ægli at konongr vill æigi finna hann Ægill biðr hann fara annat sinni at hitta konongenn hann gerer sva Talar hann um malet at miok sva er hann komenn at dauða Oc vill hann nu iðrazc afgiærða sinna við yðr oc læggia allt a guðs valld oc a yðat Ger nu sva væl at miscunna hann sva harmulega sem hann er nu staddr konongr læit ræiðulega til hans oc bað hann skiott a braut ganga Sægir Tove Ægli sva buit Hanum þikcir nu sialuum mikils um vært Fængit Ræiði konongsens oc sialfr orðein firir sva miklu afælli Oc sægir at æigi man hann fa sína bœn Gakc þu enn oc hitt finn oc bið hann ganga firir konongenn oc biðið mer æirðar finnr giængr með hanum Hærra sagðe finnr Ger firir þinnar tignar sakeR At hialpeð mannenom er nu er næsta at dauða komenn konongrenn svarar þat hugðum ver At ængi skilldi Æinn dirva sic til þess at briota vart boð En firir þin orð þa man ek ganga til hans Oc þess villda guð biðia at hann lifði til þess er ec mætta ræfsa hanum Ja hærra sagðe finnR þat er a yðru vallde Nu giængr konongrenn til oc ser mann-enn mattfarenn Ægill fagnar kononge hann svarar ækci kvæðiu hans Ægill biðr konong taka a brioste ser ivir hiartano Oc sægir at hann vætter ser af þui miskunnar þo at æigi se firir hans værðlæika konongrenn brægðr duki nokcorom um ægil læggr siðan hond sina a briostet nær hiartano oc sægir Ægil œret sva raustan i suttenne En við a take hans þa linar sott ægils Nu giængr konongr a braut En Ægli batnar Oc þui næst er hann hæill þat sægia menn at knutr konongr hafðe kæypt at finzkum manne at gera kononge sutt oc liði hans ef dvældizc hans færð Olafr konongr kœmr hæim i land or þesse færð þæir Ægill oc tove biðia nu af ser Ræiði konongs Oc at bœta hanum fe firir konongr kvezc æigi vilia fe Sægir æina laustn þæirra Hvær er su hærra sagðu þæir Hann sægir Alldrigín kome þit i vara vingan Nema af ykrum bragðum oc kœnlæik at þit komeð valgarðe a varn fund þa skulu þit vera lausir Tove svarar firir hvætvitna fram vill-

dim vit alldrigin þina ræiði hava Oc þat ottomk ec at þui komem vit æigi a læið Nema þat se yður hamingia Oc firir þa soc em ec æigi með fæðr minum at hann vill her allan sínn mátt i mote læggia at firir kveða kristnina konongrenn sægir þa þetta gera skulu Nv fara þæir a fund iarlsens kvæðia þæir hann En hann fagnar syní sínum byðr hanum þar veglega með ser vera at styra landeno Tove sægir þat æigi sva buit mega vera firir þui at her liggr við vart lif þo at þu taker nu við bliðu með oss Sægir siðan hvat konongr hævir a lact við hann at koma hanum a hans fund Ælligar hævir hann ænga hans vingan Sægir hann mikinn a giætes mann oc olican aðrum mannum Oc hvesso mikit er skil þann siðenn er hann hævir eða konongr Biðr hann nu gera sinn vilia oc hans mandom Jarlenn sprætr upp oc svor af ræiði mikilli quað alldrigin slic undr ne æindimi mællt hava veret við sic fyrr At hann skilldi lata sið sinn eða at skilldi koma a fund konongs þess er hanum var allra manna oskapsælldaztr Sægir at Tove hævir þæirra frænzæmi alla i sundr sact biðr hann læiða i myrkva stovo Sva var hann ræiðr Annan dag ganga menn til Jarlsens oc biðia hann vægia syni sínum Oc taka upp nokcot gott rað oc sœmelect Iarlenn svarar huar er sa hinn mikli maðr er hanum fylgir læiðið hann til mals við mik Nu var sva gort Ægill giængr nu firir Jarlenn hann spyrr hværr hann være hann sægir En hvat kantu at sægia mer fra konongenom eða hvesso barsk at þa er þer fengoð hans ræiði Ægil sægir Oc talar sva sniallt ærænde oc sva með mikilli kurtæisi oc krapte er fylgði male hans At aller undraðu snilld hans Ægill sægir oc hve mikill agiætes maðr er tove var Biðr hann gera hanum sœmd oc virðing Hann kallar þangat Tova valgarðar sun þa svarar Jarlenn Sva lizk mer at yðr synizt At konongr yðar have mítt rað i hændi ef ec kœm a hans fund Oc firir þa soc at þer haveð sva mikla ast a hanum Oc vilið hans vilia gera Oc haveð hanum æiða svaret oc lif yðat við lact En ek vænter at konongr yðar næyði mik til ænskis þo at ec kome a hans fund Sva man kraptr guðanna skyla oss En firir snilldar saker þessa mannz Oc at æigi byriar at lata gera Tova tion þa man ek fara með ykr at sínni Oc með ængu ofræfli ef þit eroð þa lausir er konongr ser mik En æigi ætlomk ec at taka truna firir þui skulu fyr vera brænd morg þorp oc kastalar i minu riki oc margr drængr goðr drepenn þæir raðazc nu til færðar Oc koma nu a fund konongs kveðazc nu lausir við socena hann sægir oc at sva skal vera Biðr nu valgarð taka truna hann sægir æigi þat munu værða oc ækci þess læita konongr sægir at sva man synazk sem hann have valld at næyða hann til En æigi sægizt hann þat munu gera Sægir þat mest tyia at æigi have guð nauðga þionastu lætr valgarð a braut fara Oc er hann kœmr i skoga nokcora þa tækr hann sott mikla Sændir menn a konongs fund oc sægir at hann vill hitta hann konongrenn fær nu a fund hans oc er þæir hittazt þa bæiðizk hann nu at at taka truna lætr þar skirazc oc biðr nu at hann skal æigi brott fara kveðr ser sva hug um sægia at hann man æigi længi liva biðr þar ræisa kirkiu i þæím stað Oc þar læggia til fe Nu anndazk hann oc er sva gort sem hann mællte Tove tok riki æftir faður sínn Oc var mikill agætengr Ægill var nu vinr konongsens Oc for til ætt Jarðar sinnar Þat er sact at æinn rikr maðr i danmarku het Sigurðr sunr aka vangs sunar Eit sumar for hann or lande til vinlanz at afla dyrlegra luta Oc er hann var þar staddr kœmr til hans æínn maðr Jon at namne byzk at fara með fe hans oc kaupa hanum gersimar þes conar menn ero kallaðeR brakunar er þa þionastu hava er kaupa oc vera firir tulca Hann færr við feno vær sumt i gripi Oc varð væl varet Hann gefr hanum silfr firir oc byðr hanum með ser En hann vill þat æigi Nu skiliazc þæir hann a frillu oc hittir hana En faðer hænnar bio i dal nokcorom Oc um kvælldet er þau varo i rækciu komen varð gnyr mikill þui næst kom ogorleg rodd Boandenn giængr ut oc ser oþækcilega kono Hon biðr hann giællda skulld annat hvart sialvan sic eða gestenn Hann hæyrer Joan oc læypr ut um dyrnar oc til sioarens hon læypr æftir hanum kœmr hann at tialldenom oc biðr ser hialpar Sigurðr læypr í mote i tialldyrnar en Jon in í tialldet Sigurðr hævir sværð brugðit Trollkonan kœmr at tialldeno oc biðr hann i braut ganga hann vill vist æigi þat Hon læggr til hans skalm nokcorre Oc læggr i skiolldenn oc i giægnum hann Siðan væikst hon undan oc stæypizt Sigurðr slœmer til hænnar sværðinu oc hœggr af hænne hondena Hon læypr undan œpande Æftir þat snyr hon aftr oc sægir hann haua mikinn sigr unnit En þat mæle ek um sægir hon at þu meger alldrigin bloð sia siðan Sigurðr fær hæim aftr oc kœmr i rikit oc var oft við kononge Alfiva sagðe kon-onge at Sigurðr hafðe sigr mikinn unnit En þat for læynilega Oc æigi vissu menn þat hui hon var þar vor við Sagðe at a skorte nokcot ef hann skilldi æigi mega bloðet sia Sægir hann þat at æigi man satt vera Hon kvezk skulu þat ræyna Oc vækr ser bloð Oc ber firir hann En af vitrlæik Sigurðar þa læitaðe hann þess raðs at hann varð æigi bærr at Oc var nu siðan tvi mæle a um þat mal Nu grunar konongenn oc læggr a hann ovirðing Oc æítt hvært sinni fær konongrenn or lande brott i hærfor Oc skillði Sigurðr fara með hanum oc þorarenn fostre Sigurðar Gerer ser rað at hans vilia At þorarenn skal sic vin drukcinn Oc laupa æftir liðinu Oc læggia spiote til Sigurðar Oc er hann nu ofœr konongr værðr miok ræiðr oc vill lata drepa þorarann Sigurðr biðr hanum friðar Oc er nu sva gort Alfiva tiar þetta firir kononge Sægir at æigi man svikalaust þetta bragðet vera konongrenn rekr hann nu ifra ser Oc biðr hann ækci vera þar i lanðe Æftir þetta færr Sigurðr a fund Olafs konongs oc kom i fystu viku fastu En paska dag geck hann til tals við konongenn oc hæilsar hanum oc frætter hværr hann var Hann sægir kon-ongr svarar Æínn vissa ec Sigurð oc vænta ec æigi nu hans her En hann sægir allan atburð þangatkvamo sinnar Oc firir hværiu mæini er hann er orðenn Oc um skilnað þæirra knuz konongs konongrenn harmar miok hans mæín at iamvirðulegr maðr scal þetta mæín bera Oc sægir ser þat undarlect þikcia at knutr konongr villdi hann ovirða firir þetta konongrenn ræist krossmark i hændi ser Oc mællte sva lit hengat Sigurðr sægir hann Sigurðr gerer sva Oc nu fecc sigurðr sett bloðet Oc alldrigin siðan varð hanum at þui mæín Oc var hann oft siðan i mannhætto vigi Er hann nu við kononge i mikilli sœmd oc goðo ivir læte Þetta spyrr knutr konongr Sændir menn æftir hanum oc byðr til sín Hann kvezk æigi munu skiliazc við Olaf konong sva mikit gott sem hann a hanum at launa Oc þikciz hann nu finna hvarom mæiri sœmd er at þiona Þat sægia oc menn At þorgrimr kolbruna skalld var staddr i danmarku Knutr konongr spyrr til hans Oc gerer menn æftir hanum Er hanum sact fra hanum at hann se mikit afbragð annarra manna Vm ræysti sina oc kappgirni oc sva um skalldskap Nu kœmr hann a konongs fund kvæðr hann væl hann fagnar hanum i mote oc byðr hanum til sin Firir þui at þat fær orð ifra at þu ert væl fallenn i konongs hirð hann svarar Hærra sægir hann Til þess em ek æigi fœr At sætiazc í rum hauuð skallda þæirra sem her hava veret Firir þui at ec em ækci ræyndr at þui at yrkia um þuilika hofðingia þetta villdím ver at þer kœseð hann svarar hærra sægír hann varla er oss þat fallet ver erom hælldr til þess vanstilltir Oc kann vera at ver faem æigi væl til gort En firir kunið mik æigi hærra at ek mæle þat er mællt at varla Fa þæir allt með fullu er við yðr skulu vera konongrenn svaraðe þorarenn loftunga var með oss Oc stæinn skapta sunr þormoðr mællte Ækci var til þess liclect um rið at þoraren minði heðan brott Enda man mer oc at þui ræynast firir þui at ek em æigi iamgot skalld Miok megom ver æftir læita við þic um stund þa mantu þat brat finna at ver vilium yðra þionastu hava þakce yðr guð firir þat hærra sægir þormoðr En þo þurfum ver forsio firir oss at hava Oc vitum ver at mest sœmd være oss at þiona konongr svarar Hælldr en þu farer i brott þa vil ek geva þer slican mala sem þorarenn tok þat var Mork gullz hann svaraR Hærra sægir hann ef ver takum þenna kost þa þuruum ver yðra til stilling oc forsio þetta er nu raðet Oc er nu þormoðr allvæl latenn með hirðenne Nu skæmtir hann konongenom Oc er þat almæle a at hann gerer þat manna bæzt oc kveðr oft visur kononge þoknazt þat væl oc værðr ækci mæira um en hann hugði liðr nu sumaret Oc um vætrenn kœmr sa maðr til hirðarennar er Harekr het vikingr oc illgiærðar maðr vinr konongsens Oc fœrer hanum hærfang mikit konongr virðir hann mikils fretter konongr um færð hans Hann kvezk latet hava stambua sinn Oc biðr kon-ong fa ser annan kvað æigi mindu vera auðfænginn slicr hann var goðr til taks um orð ef svara þurfti hvart sem hælldr þyrfti at skattyrðazt eða læita loflegra orða konongr i hugar Oc byðr hareke nu til sin Oc biðr hann hætta nokcora rið hernaðe hann kvez enn skulu hæria Er þo um rið hæima við kononge konongr er væl við þormoð Oc gerer þa at matunautum Harekr til við konong Oft skæmtir þormoðr væl oc værðr firir auund þar kœmr at harekr vill þormoð til kiosa Er þess nokcot við hann læitat sægir konongrenn Nu biðr konongr þormoð at raðazk til með hareke En hann kvezc æigi vilia Sægir ser okunigan þann mann konongr biðr hann Sæg.ir hann sina vinatto skalu hava i mote ef hann gerer þetta sumarlanct Hærra sægir hann Með yðr villda ek hælldr vera En þo með þui at þer bæiðizk þessa þa vilium ver æigi synia yðr með þui mote at ek vil raða hvar i hamner skal læggia eða i braut hallda konongr sva vera skulu Nv er at þui komet at þormoðe þikci sæinnt fram koma giavernar af kononge Oc kveðr visu þessa Loftungu konongr dregr ringenn af hændi ser þann er va halva mork Haf mikla þock firir hærra sagðe þormoðr Firir kunið mik æigi hærra firir framgirni þat rœðdo þer at ek Mork gullz þiggia þat er satt skalld sagðe konongrenn hann gefr hanum nu annan ring þa quað hann visu Flestr Nu ræzk hann til skips oc skiliazk þæir nu knutr konongr fara nu um sumaret þormoðr er goðr til taks Hareke licar hann allvæl Eitt sínní læggia þeir til hamnar silla um kvælldet hia æy nokcore Oc koma fram skip nokcor kallar maðr af skipinu þui er fyst for oc agiætlegazt var þat var dreke or konongs homnenne Harekr biðr þa brægða tialldunum þormoðr minnir þa a þat at hann skilldi raða þæir biðia hann æigi þat gera Dreken brunar fram vano braðare Stambuin brægðr sværði oc hœggr til þormoz hann hœggr i mote oc vegr mannenn læypr siðan a skipet oc hævir firir ser skiolldenn oc sva aftr til lyptingar Nu værðr kall a ski-pinu oc frettezk hvat titt er Maðrenn er tækínn En vikingar-ner læggia nu i braut Oc hirða ækci um þormoð Nu er konong-enom sact hann biðr drepa mannenn Fínnr arna sun giængr at mannenom oc spyr hui hann var sva diarfr at villdi laupa a konongs skip Hann kvazk þa litit hirða um lifet ef hann kvæme a valld konongsens þæir rœda þetta baðer firir konong-enom Sigurðr biscup Oc sægia hvatlega hann hava faret biðia þæir konong hava nokcor orð við hann konongrenn spurði hui hann þorðe koma a hans valld þormoðr svarar Hava Ja sagðe konongrenn auðsett er þat At æigi hirtir þu um lif ef þu kœmr þui fram Oc tok nu við hanum siðan Olafr konongr let æfla miokc kaupstadenn i þrondæimi Sva bar at æitt sinni at þar var komenn mikill fioldi manna til kaupstaðarens Oc varo nokcoreR menn gægnir upp i gaulardal þat var pasca morgon En sva bar til at maðr gecc með þæim hærðimikill oc i kapo oc i huitum hosom Spurði æinn þæirra at hværr er tu felage sægir sa Maðrenn þagðe við Ek sva hæill sagðe hinn at ec skal maka hanum haðong læypr æftir hanum oc lætr æiria skoenn um læggenn utan En þar var blautlændi oc læírutt Ser a miok læirdæpillenn siðan skilduzk þæir annan dag paska Koma nu konongs menn i hærbirgi þessa manna Sægia at konongrenn vill hitta þa þæir undra þat miok oc vita æigi hvat hann man vilia þæim Oc fara þæir nu a konongs fund Oc hæilsa hanum hann fagnar þæím Oc sægir hvat er nu um felag þat er konongrenn a með yðr þæir drapo niðr hofði oc kvaðozk ækci hans felag hava Jaur sagðe hann þer sagðuzk vist vera hans felagar þæir urðu oglaðer miok konongr svarar æigi þurvu þer oglædiazk En þat rað gef ek yðr At makeð þæim æinum haðong er þer vitid hvat manna ero Nu er fra þui at sægia er Ottar skalld for utan af Jslande ungr maðr Oc var við Olave svænska kononge oc orte um hann oc fecc mikla sœmd i mote Hann for siðan til knuz rikia oc var þar um vætr knutr konongr gekc fra æptan songe kœmr i hollena oc mællte Mann sa ek þann er æigi man vera her-lænnzkr þenna mann hygg ek skalld vera Oc æigi hirði ek hælldr annan mann hava til æin vigis við mer Oc æigi trui ek hanum æinum vera i hia kono minni Nu kœmr hann i hollena firir konongenn oc mællte Sva Hærra sagðe hann kvæðe hauum ver ort um yðr Oc villda ek at þer lyðdið Sva skal vera skalld sægir konongr Gott man queðe þitt Nu var blaset til moz um morg-onenn oc kom til fiolmenni mikit Stænndr ottar upp a mot

fial-unum oc queðr oc fær goðan rom konongrenn lovar queðet Oc tok af hofði ser hott æinn girðzkan buinn gulli oc gullknappar a biðr fe hirði sinn roka af silfri oc fa skalldeno Hann sæilizc i mote ivir hærðar manne nokcorom En þronct var oc slagnar silfr rokc-renn af hættinum oc a motfialenar hann villdi upp lesa konongr mællte at hann skillði lata vera þat er fatœkra manna fe en æigi þitt firir þui at þic man æigi fe skorta Ottar var um rið við kononge Nu bar sva til at OttaR fysti at fara til noregs oc sva for hann Oc er sighvattr skalld varð var við þa hittir hann Ottar oc biðr hann fara læynilega fara með ser Oc sægir at Olafr konongr hævir ræiði a hanum firir mansongs  drapo þa er hann hafðe ort um astriði Oc nu vill ec at þu kueðer Oc hann queðr Sighvatr mællte of miok er ort Oc gef ec þer þat rað at snuum sumum ærændom oc fællum or sum Nu læynir hann hanum i bœnom sighvatr spyr konongenn hværn dom er hann mindi dœma Ottare ef hann kœme a hans fund konongrenn kvað hann ængan frið skilldu hava Sighvatr svarar Ger æigi þat hærra sægir hann firir þui at Ottar er goðr drængr Oc ma yðr mikil sœmd at hanum værða Oc hæyrið hærra quæðet kann vera at aukᴀt see nokcot Nu giængr Ottar oc queðr konongenn hann svarar ængu oc er ræiðr miokc Ottar hæfr upp quæðet oc þegar er locet var þa kveðr hann lof drapona um konongenn Lyð hæfr sva þegar upp att aller ero at quadder hirðmennenner Ottar fær goðan rom oc kœmsk hann nu i frið við konongenn Æitt sinni er kon-ongr sat i loptom nokcorom stoðo sværð morg firirr hanum Oc horfðo hialltternar upp þa mællte ottar Sværð konongr gav hanum sværðet konongrenn virði Ottar skalld mikils En Sighvatr var hirðmaðr konongsens oc Ottar oc þorarenn oc þorfiðr muðr islænzkr maðr oc norðlænzkr Olafr konongr hellt dottor sighvaz undir skirn þa kvað sighvatr visu þessa Drottenn þat sægia sumir menn at Olafr konongr have ort um Ingibiargu finnz dottor visu þessa Nær Sva er fra sact um dagenn at Ottar sægir kononge fra boannda þæim er hann var með ut a landeno er karle het Hann var litill boande sægir kononge fra viðr skiptum þæirra at hann tok kono hans oc for i æinn hælli oc sat þar Oc kveðr hann visu er hann sa ivir bygðena Heðan konongr svarar lægiande oc mællte til skallz sins Sægið þa er þæir Sighvatr oc Ottar varo við Olave kononge þa varo þæir æigi iammikils værðir sem fyrr þat var einn dag at konongr sændi þæim nætr af borðe sinu þa quað Sighvatr visu þessa Sændi Mællte kon-ongrenn at þæir skilldu sva skipta sem faður arve sinum þa queðr ottar visu Nætr Fra þui er oc sact at Olafr konongr sat i hasæte sinu æinn-hværn dag Oc þormoðr sat a stole firir hanum þa mællte kon-ongrenn at hann skilldi yrkia um þat er skrivat var a tialldeno iamgiængt hanum Skalldet læit til en þar var a markat hvar er Sigurðr va ormenn Oc quað hann þa visu þessa Gæisli Sva er oc sact at stæinn skopta sun var við Olave kononge oc hafðe metorð um rið Oc firir sina ogiævo skildizk hann i fra hanum siðan er hann hafðe veget mann hanns æinn þa liop hann til þorbergs arna sunar Gerðozc þæir þa enn i mote konongenom Oc sælldu þa sialfdœme kononge firir mannen Oc tok konongr hann til sin siðan þa liop hann enn a braut þaðan oc til knuz konongs Oc var hann sva mikill ofmetnaðar maðr at hann villdi skva hest sinn gullskom sem konongrenn sialfr Hann let ser oc sværð bua oc hiolltena af gulli En meðalkaflenn buinn Oc syndi siðan i skytningi Oc varð tiðrœtt um sværðet var spurt hvi hann let æigi bua meðal kaflann Æigi vanzk fe til sagðe hann konongrenn laut at fehirði sinum oc bað hann taka hanum æitt gull staup oc gefr hanum halva mork af hann læit til oc mællte hui er sia half mork bætri en hin er æftir er konongr mællte of menn ero oss slict fær konongr hanum mork gullz oc mællte þetta man skilia okcat felag Oc var þar skamma rið siðan Ða er Olafr svænske var i fra fallenn þa tok anundr svið-þioð oc allt hans riki æftir faður sin Oc helldo þæir Olafr konongr oc anundr fast og væl sinni vingan oc magsæmd meðan er varo uppi baðer Nu var mart sact fra Olave kononge þat er hann hafðezk at i margu lage er stormærkium sætte meðan er hann var firir lande Oc ma ækci um þat rœda æftir þui sem þat var þa er Olafr konongr hafðe .xí. vætr veret ivir lande þa gerðezk oþokce mikill við Olaf konong af knuti kon-onge Oc girntizk sa a annars sœmd er Olafr konongr hafðe aðr mesta væitta er knutr var Olafr konongr oc anundr sændu menn sin i milli oc gerðo rað I þann tima styrði Olafr Jarl danavælldi Olafr Jarl sprakalægs son er atte astriði dottor svæins tiuguskiægs Æit sumar byðr Olafr konongr læiðangr ut af norege fær með miklu liði suðr með lande til danmarkar Tækr nu oc hæriar um skane oc siolannd oc halland Anundr syia konongr færr með annan flotta syia oc gauta austan i mot hæria nu allt land oc læggia undir sic þat spyrr knutr konongr væstr til ænglanz at hæriat var i danmork fær nu væstan með liði miklu Sva sem sægir sighuatr skalld i ærvis drapo þæirri er hann orte um knut Knutr Oc enn quað hann Ok I þesse samu drapo orte sighvatr um norðanfærð Olafs kon-ongs Knutr Oc enn kvað hann Þorðo Let Mattot Nv foro þæir konongarner Olafr oc Anundr austr i giæg-num æyrar sund hæriaðo um skane oc et æystra um sioland Oc var sem aðr matte hæyra i kvæðeno At knutr kon-ongr kœmr væstan til lima fiarðar dregr saman orgrynni liðs oc fara nu æftir þæim austr þat sægia sumir menn at knutr konongr sændi menn til annundar við þæim orðom at knutr honongr villdi firir geva hanum þetta mikla mal Ef Anundr vill nu við skiliazc Hæitr hanum vinatto oc fe giavum Ber nu sæn

di-maðrenn fram gersimanar þat varo kærtistikur gorvar af gulli konongrenn læit til oc mællte fogr læiku ero þetta En æigi vinn ec þat til at skiliazk við Olaf þa bar hann fram borðkærr gort af gulli oc sætt með stæinum konongr mællte þetta ero agiæt-leger lutir En æigi sæl ek Olaf konong við borðkærinu þa bar hann fram gullringa .í. konongrenn mællte hygginn er knutr konongr Oc væit hann at ec em fe giærn oc kann litla kurtæisi En þa var ek ungr svæínn er ec sa Olaf konong Oc varð mer sva væl við hann at æigi villda ek við hann skiliazk Nu finnazt þæir konongarner a skane austanverðo þar sem hæitir æyen hælga Var þar orrasta horð oc mann tion mikil af hvarotvægia liði villdi hvarge flyia sem sighuatr skalld sægir Let Þessar orrostu mintizt Ottar er hann orte um knut konong Syíum Þorðr hareks son orte ærvidrapo um Olaf konong Gat hann oc þessarar orrostu Skaut Æftir orrustuna hæimtizk saman syia  hærrenn Oc noreks konongs hærr austr firir gautland firir ofliði syia konongs Dana konongr væik aftr Oc lagðe i æyra sund flota sinum Ætlar nu at hitta Norexs konong er hann fœre hæim um haustet oc hafðe þar oflyanda hærr Olafr konongr sa at þetta var ofœra mikil at fara með sva litit lið i sva mikinn hærr þo at hann være frœkenn oc lið hans þa mintizk hann a þat hvesso Olafr konongr tryggua sunr hafðe faret þa er hann træyst-izk sva storom skipum oc liði frœcno oc lagðe fram skipunum i hærr mikinn Nu tækr Olafr konongr vitrlegra rað Gecc af skipum sinum þar sem hæitir barðvik for sva et œfra um gaut-land Oc um smalond oc sva i vikenᴀ Æinn gamall hofð-ingi vitr maðr er het harekr or þiotto Son æyvindar skᴀllda  spillis han sægir Olave kononge at hann kvezk æigi mega sva langa læið læzk hælldr vilia fara hæim við scipi sinu til noreks Hann orte visu þessa Raðet Miokc var hareke þa raunar við i huga sinum med knuti þo at hann være þa i liði með Olave kononge Harekr lægr nu ut skipi sinu Roa nu austan firir skane æinskipa Sigla um nottena við nylysi oc i dagan sœkia þæir væstr at æyrar 

sundi þa let harekr ovan taka allan skipbunaðenn oc læggr við-

una Tækr tiolld gra oc lætr bræiða ivir bulcann stamna milli oc lætr roa i nokcorom rumum bæðe aftr oc framme En allt autt um miðskipa hæimtazt sva norðr i sundet firir vindi oc straumi þar la flote knuz konongz a bæðe borð la sumt við skanæyna en sumt við sioland þa mællto varðmenn er skipet for i sundet þa mællte annar þat er fornt skip nokcot se hvesso gratt er oc skamt þat man vera silldafæria nokcor Nu er skipit sett oc faer menn a Nu fara þæir Harekr sva i giægnum flotann Oc tækr nu sol upp koma vikr nu harekr undir landet Oc ræisa upp viðuna oc fœra upp gullspono oc veðrvita Vinda nu a seglet þat var hvitt sem snior af halæyskum vaðom Oc stavat i giægnum Nu rændi væl snækcian Nu sia þæir knuts menn hvar siglir glæselect scip Nu er sact kononge at Olafr konongr hævir um siglt firir þui at þetta skip er harðla væl buit kon-ongr sægir at þat man vera af liði olafs konongs en æigi hann sialfr kann vera sægir konongrenn at have siglt sa hínn same karl er sigldi um oss i bælltis sundi er ver þottomk þa hava tækit Nu sigldi Harekr norðr með lande En þa er hann for um æyrar  sund þa kvað hann visu þessa Læckat Sigldi siðan norðr með lande læið sina Nu er fra þui at sægia er harekr kom a fund Olafs konongs i þrondæimi Oc var þa norðan komenn fra bui sinu or þiotto Heðan af fecc at nyiu oþokce af knuti kononge við Olaf konong Mint-izk nu allra mæingerða við sic þat fyst at Olafr konongr tok systur sun hans oc pindi til æiða við sic oc tok af hanum rikit allt Olafr konongr hafðe oc tækit þat riki undir sic er langa rið hafðe veret skattgillt unndir dana kononga Olafr konongr hafðe oc hæriat a land knuz konongs Með þesso allu saman hafðe knutr konongr stor ræðe við Olaf konong þa er olafr kon-ongr hafðe .xí. vætr firir lannde veret þa gerðezt knuti kononge mikill oþokce við Olaf konong oc girntizk a riki hans A hinu .xí. ari rikis Olafs konongs sændir knutr konongr væstan sændi menn sina oc niosner oc fara læynilega i noreg Oc koma i oll hærroð með miklu fe til allra hínna vitraztu manna oc storhofðingia i landeno oc sagðu at þar skilldi fylgia vinatta knuz konongs með Ef þæir reðe Olaf konong or landeno Nu var við feno tækit En er þetta kom firir Olaf konong at æigi var flærða laust við hann i landeno þa i hugar hann um sitt mal Oc let drepa fiora menn firir þæim var æinn systur sunr þores hunz Annar var griotgarðr er atte kono þa er siðan fecc kalfr arna sun Æftir þetta drap þorer hundr .íí. menn firir olave kononge oc kæraztu vini hans Siðan gerðe Olafr konongr hann ut lægan um ændilangan noreg Flyði þa þorer undan oc a fínnmork norðr oc var þar .í. vætr þat haust hitt sama er þæir barðuzt Olafr konongr oc knutr konongr oc anundr við ana hælgu Sva er sact at Olafr konongr let stika ana uppi oc stor votn er nær lago En er skipa lið knuz konongs kom i ana þa læyptu þæir anne ovan oc vatnum a skipen Oc forst fiolde liðs firir knuti kononge Nu skilduzk þæir við þat at knutr konongr læitaðe alldrigin oftar til sviðþioðar A eno .xíí. are rikis Olafs konongs um haustet kom þorer hundr norðan af finn mork til Noregs Træystizc miokc fiolcyngi fínna i mote Olave kononge Oc gecc þa æinna manna mest at þui at vera mote Olave kononge Vm vætrenn æftir for Olafr konongr i vik austr oc var þar anndværðan vætrenn Hann for þaðan með xíí langskip hann hafðe þat skip er kallat visund oc viðsundar hauuð var þar a scipi þui styrðe konongrenn sialfr oc var allra skipa bazt Nu fær Olafr konongr frett sanna at knutr enn riki hævir allt sumaret samnat saman af danmarku oc af ængland miklum hærr Siglir sunnan af iotlannde ivir lima fiorð með .xíí.c. skipa Oc com at Agðum með allum hærr-enom Olafr konongr siglir norðr firir iaððar oc fecc hvast veðr Olafr konongr hafðe ækci lið fængit af boandomm þegar þæir spurðu dana hærr þetta var firir iol Tomas messo dag er hann sigldi .íí. skipum i socnar sund Sunnan ifra stafangre þa læggr ærlingr skialgs son æftir hanum með .xí. skipum Oc var æitt mikit en annur varo smærre Siglir nu norðr æftir konongenom oc vill bæriazc við hann En er Olafr konongr sa æftir for ær-lings þa mællte hann siglum undan hart oc latum þa æigi taka oss Nu skulum ver halsa seglen sægir hann oc fara sva með allum seglom varom At þæim synizc er æftir fara sem ver takem sem metta sigling undan Ver skulum oc hava allar arar varar firir borðe oc syna þæim sem mestan undanroðr En ver skulum þo raunar hamla Oc siam hvat i gerezt Oc var undanfor sia með mæiru raðe en ræzlo En er ærlingr sa þetta þa þottezc hann sia sigling þæirra mikla oc sva undanroðr En æigi sa hann snaruna allgorla Nu hafðe Ærlingr hæflat A sinu skipi at æigi skilldi hans skip ganga hvatare en annur skipen Nu lægiazt skip þæira oc segl þa svarar Ærlingr slaeð við nu allu segle varo oc sva var gort Giængr nu langskipet mikit oc ifra aðrum skipum ærlings Olafr konongr stæmnir firir innan bukn oc læggr i sundet firir norðan tungu i æyiar þær er sva hæita Nu giængr skipet norðr i sundet Tok mikla sigling oc roðr En langskipet gecc miklu mest fra aðrum skipunum þat er Ærlingr var a Olafr konongr sa nu œsingar Ærlings þa mællte Olafr konongr Oðr fær Ærlingr nu er hann siglir æinn ifra allu liði sinu Oc uggir mik at hanum hœve æigi at vit bærimk i dag Oc nauðigr bærsk ec við Ærling a sva hælgum dægi sem i dag er Oc vaðe er at fæigð byri En ef hann vill vist bæriazt við oss þa hærrklæðomk oc verom við bunir Takeð Ærling handum oc drepeð hann æigi er fœre gefr a Nu siglir Ærlingr i a kava æftir Olave kononge En hann sigldi ækci undan þo at sva synd-izc Nu bar fyrr at langskipet en Ærling varðe En þegar var lact a bæðe borð Oc var allt i senn er roðet var skip undir ærlingi oc hann var tækinn oc leiddr firir konongenn fyrr miklu en annur skipen kœme æftir hanum Oc varð hinn harðazta viðr  taka Oc a skammu bragðe var drepet hvært mannz barn Ærl-ingr skialgs son stoð i lyptingu Sva sægir sighvatr skalld Oll Enn kvad hann þessa visu er hann fra ærling fallenn Einn Oc enn kvað hann Drakc Ða gecc Olafr konongr aftr i firirrumet Oc sotto menn hans þa at Ærlingi hann varðezk drængilega var manna stærkaztr oc bezt vigr i allum Norege þa mællte kon-ongrenn við horver þu nu i dag Ærlingr sagðe hann Ærlingr sægir þa Andværðir skulu ærnírnír kloazc nu Eða villtu geva mer grið Konongrenn svarar A anndværðum man þer sia aðr en vit skiliumk En ærlingr kastaðe þa vapnom oc gec ovan i firir-rumet konongrenn hafðe litla æxi i hændi ser Ærlingr kastaðe þa skilldinum oc tok hialm af hafði ser konongren stak œxar-hyrnunní a kinn Ærlingi oc mællte Mærkia skal nu drotens 

svic-arann hværn at nokcoro þetta var fyrr miklu en annur kœme skipen En Ærlingr var þa a œfra alldre er þetta varð oc stocket har hans nokcot þa mællt konongr ser þu nu quað hann at guð hævir þic sælldan i hændr mer Oc er þu villt hava lif þa svær mer þann æið at þu skallt alldri vera i mote mer heðan ifra En aslakr fitia skalle var næsta brœðrongr ærlings at frænzæmi hann var framme a skipinu en þetta var aftr En er þæir gengo af skipinu þa giængr Aslakr at Ærlingi oc hœggr hann bana hog með hanndœxi er hann hafðe undir ivirhomn sinni Oc mællte Sva mærkium ver drottens svikaran sægir hann konongrenn mællte hogg allra mana armaztr Nu hiot þu noreg or hændi mer Firir þui sagðe hann at æigi mindi Ærlingr þriðia sinni vela mik Oc æigi mindi ec þurva flyia riki mitt ef hann villdi vera mer trur þa mællte Aslakr þat er illa hærra at þer þicki þetta illa gort Firir þui at ec hugðizt nu hoggua noreg i hond þer Ængi hæfir iam mikill oc iamrikr veret þinn fiande sem þesseR Nv giængr konongr a skip sitt oc fæsti æftir skip ærlings i sundinu Siðan let konongrenn farunauta ærlings taka við liki hans oc foro braut siðan En konongr for norðr með lande Dragᴀ upp seglen Synir ærlings oc frænndr liggia nu i samnaðe Oc fær Olafr konongr hværgi landgangu firir hærrenom færr nu norðr a mœre Spyr nu at þrœnder i svicræðom við hann Oc fiðr nu at lanndet er raðet undan hanum J þesse atlagu var Olafr konongr varr velar þær er við hann varo hafðar i landeno Oc hværin lændir menn er feet hafðu tæket af knuti kononge Ærlingr skialgs son Oc ærlændr or gerði Aslakr af Fitium kalfr arna sun þorer hundr Harekr or þiotto oc marger aðrer Nu tok Olafr konongr allar þær niostner Synir Ærlings oc frændr fara nu nordr æftir konongenom með orgrynni liðs um ruga lanð oc um horðaland Fær nu Olafr konongr hværgi land gangu firir boanda hærr oc skipa liði er æftir hanum færr En þessor visa er kænd olave kononge Hitt Olafr konongr fær nu með skipa liði sinu norðr a mœre oc spyrr at þrœnder varo i mote hanum fiðr nu at lanðet er raðet ifra hanum Giængr fra skipum sinum þar sem slycs hæitir þæir menn foro með konong-enom er þorlæifr het hvartvæggia annar huiti en annar kvækr þæiR .í. brœðr sægia konongenom at þæir kænna skip knuz konongs oc at hann var i land komenn Oc marga menn kunnu þæir næmna i liði hans EN i þesse rænno kom knutr konongr með fiollda scipa i noreg þa for olafr konongr norðr oc kom við a sunn-mœre Oc la i homn þæirri er stæina vagar hæita oc la þar um nottena En Aslacr fitia skalle for um æftanenn ínn til borgunn

-dar þa bar sva til at þar var sa maðr ver er viglæikr het arna sun En um morgonenn komo menn norðan or frekæyiar sundi hirðmenn konongsens þæir sem hæima hafðu setet um sumaret Oc sagðu kononge tiðændi At kalfr arna sun oc harekr or þiotto oc þorer hundr varo komner um kvælldet i frecæyiar sund með miklu fiolmenni oc vilia þæir taka þik af livi ef þæir æigu valld a þa gerðe konongrenn upp a fiallet or stæinavagom varðmenn sina Oc þa er þæir komo upp a fiallet þa sa þæir norðr til biarnar  æyia at norðan foro morg skip foro ovan aftr oc sagðu kononge at hærrenn for norðan En konongrenn la þar firir með .í. æinum skipum Siðan let konongr blasa oc foro tiolld af skipum hans Oc toko siðan til ara En þa er þæir varo albunir or homnenne þa foro þæir norðan firir þriozhværvi haluum skipa þa stæmdi Olafr konongr firir ínnan nyrvi oc inn um hunzvær En þa er þæir varo komner iamgiægt borgund þa for ut sex-ærengr æinn i mote kononge Oc þæir menn a er aslake hafðu fylct um kvælldet Oc sagðu kononge þau tiðændi at viglæikr arna sun hafðe drepet aslac fitia skalla þa er þæir gengo til skips firir þat at hann hafðe drepet Ærling a sola En konongr let illa ivir þæim otiðændum Oc matte þo æigi dvælia sina færð firir ofriði Oc for hann þa inn um vægsund oc um skot oc lette æigi fyrr en hann kom i toðaRfiorð oc lagðe at i valldale oc gecc þar af skipum sinum oc sætti þau þar upp oc fecc þar til varðvæizlu segl sin oc ræiða allan Siðan sætti hann þar landtialld sitt a æyrinni sem sullt hæitir þar ero fagrer vællir Oc let konongrenn ræisa þar fagran kros a æyrinni þat er sact at boande sa bio a mo er brusi het Hann var þar rikaztzr i dalenom boandanna Siðan kom brusi ovan oc marger bœndr með hanum a fund konongsens oc fagnaðu hanum væl sem vært var konongrenn gerðe sic bliðan mote fagnaðe þæirra konongrenn spurði þa hvart þar være fœrt a land upp a læsiar Brusi svarar queðr vera urð æina mikla firir ofœra i dalenom er skærfs urð hæitir Oc er þar hvarke fœrt mannum ne rossom þat hauum ver oc spurt at uplændingar hafa kastat niðr kristni sinni Oc lata ængum lyða þar ivir at fara þæim sem kristin læzc vera konongrenn svarar til munu ver hætta værða boande sagðe hann takezt sem guð vill Oc komeð her i morgon með æyki yðra oc sialua yðr Oc siam hvær voxtr er a er ef ver komom aller saman til urðarennar Nu koma þæir um morgonenn til konongsens Oc bio hann nu færð sina upp at dalenom Oc gekc hann sialfr neðan af æyrinni Oc þar til er kross brecca hæitir oc huilldizc þar a brekconne Oc sat þar um rið oc sa ovan æftir dalenom i fiorðenn oc mællte Erveðes færð hava þæir fænget mer Kalfr Arna sun oc þæir felagar er varer varo viniR um rið oc fulltruar þat er sact at enn standa þæir krossar er hann let ræisa þar sem hann sat a brekconne Siðan stæig hann a bak heste æinshværium Oc ræið upp æftir dalenom Oc letto æigi fyrr en þæir komo til urðarennar þa spurði kon-ongrenn brusa hvart nokcot sel være þat þar er þæir mætte bua i um nottena Ia sagðe brusi er vist hærra Nu var sva gort at þæir varo þar um notena oc sætti konongr þar landtiolld sin En um morgonenn bað konongr þa fara til urðarennar oc fræista ef þæir mætte koma vegenom ivir urðena Nu foro þæir til en konongr var hæima i landtiallde En um kvælldet komo þæir hæim hirðmenn hans oc kvaðozc hava haft mikit ærveðe oc ækci a læið komet oc sagðu at þar míndi alldrigin mega veg ivir gera Oc varo þar aðra nott En konongrenn la a bœnom sinum um alla not-tena En þegar er hann vissi at dagr var þa bað hann þa fara til urðarennar En þæir foro miok trauðir oc kvaðozt ækci mindu at vínna En þa er þæir varo braut farner þa kom sa maðr til konongs er vistum þæirra reð Oc sagðe konongenom at æigi var vist mæiri æftir en .í. nauz-foll slatrs En þu hævir .ííí.c. manna þins liðs oc .c. boanda þa mællte konongr at hann skilldi lata upp alla katla oc lata nokcot af slatre i hværn kætil oc sva var gort En konongr gecc til oc gerðe kross mark ivír oc bað þa bua matenn En siðan for konongr til skarfs urðar þar sem menn hans skilldu vegen ryðia En þa er konongr kom þar þa sato þæir aller oc varo moðer miok af ærveðe þa mællte brusi ec sagðe yðr hærra at ækci matte vinna at urð þessare oc truðu þer æigi Siðan lagðe hann af ser scikciu sina oc mællte at þæir skilldu fræista aller hvat þæir mætte at vinna Oc nu er þæir komo til þa er sva sact at xx. menn matto rœra þa stæina er æigi gat aðr .c. manna Oc varð vegrenn ruddr at miðium dægi Sva at bæðe var fœrt mannum oc rossom með klyfium Siðan for konongrenn ovan aftr þar sem vist þæirra var oc nu hæitir hællir Kællda æin er þar oc I nꜹr hællinum oc þuo konongrenn ser þar En er bufe manna værðr siukt i dalenom oc drekr þat af þui vatneno þa batnar þui þegar þæirrar suttar Siðan for konongr til matar oc aller þæir En er þæir varo mættir þa spurði kon-ongrenn æftir ef setr nokcor være upp ifra urðenne nær fialleno þau er mæte bua i um nottena brusi svarar ero vist hærra sagðe hann þau er hæita grœningar Oc ma þar ængi maðr vera um nætr a firir trollagange oc mæinvetta er þar ero a sætreno Siðan bað konongrenn þa bua færð sina kvezc vilia vera a sætreno um nottena þa kom til hans sa maðr er vistum hans reð oc kvað vera þar orgrynni vista oc væit ek æigi hærra hvaðan komnar ero konongrenn svarar þakcum guði sænding sina Oc let gera byrðar boandom þæim er foro ovan æftir dalenom oc til hæim-kynna sinna En konongr var a sætreno um nottena a bœnom sinum sem hann var oft vanr En um nottena er menn varo komner i sœmn þa kvað við ascramlega uti oc mællte Sva brænna mik nu bœner Olafs konongs sagðe su hin illa vetr at ek ma nu ægi vera at hibilum minum oc værð ec nu at flyia oc koma alldrigi a þenna stað siðan EN aðr um morgonenn enn konongrenn fœre til fiallzens þa mællte hann við brusa Her skal nu sagde hann gera bœ Oc man sa boande er her byr a hava ser iamnan framdratto Oc alldrigin skal her korn friosa þo at bæðe friose firir ovan oc neðan þa for Olafr konongr oc kom fram i æinbuᴀ oc var þar um nottena Oc um morgonenn a læsiar oc let taka alla hinᴀ bæztu menn bæðe af dofrom oc sva af læsium oc vorðo nu at taka við kristni eða þola dauða eða undan flyia þæir villdu þui æigi iatta En sva lauk at flester aller toko við kristni Oc fengo kononge sunu sina Oc heto þui at þæir skilldu alldrigin oftar ganga af kristni Sœner þæirra varo væl halldner við kon-ongenom oc gerðozc væl siðaðer þat er sact at konongr var þar um nott sem bœar hæita oc er sa bœr a lesium oc sætti þar firir presta Siðan for hann ivir loro dal oc kom þar sem stava brekca hæitir Oc sat þar a brekconne En þar liggr bœr sa undir brek-conne er bœr hæitir En a su rænnr æftir dalenom er otta hæitir oc er fogr bygð baðom mægin at áánne Oc er kallat loar Oc matte konongrenn sia æftir ændilangre bygðenne þa mællte konongrenn Skaðe er þat at brænna skᴀl bygð iamfagra Oc stæmdi siðan ovan i dalenn með liði sinu oc var a bœ þæim um nottena er nes hæitír oc tok ser hærbirgi i lopte æinu þar sem hann svaf sialfr i Oc þat loft stoð længi siðan sva at ækci var at gort þat er sact at konongrenn var þar .v. nǽtr Oc skar upp þingboð oc stæmdi til sin bæðe af lóóm oc vaga oc af hæy-dale Oc let þat boðe fylgia at þæir skilldu annat hvart hallda við hann bardaga eða þola brænnur af honom eða hværva aftr til kristni oc lata af allum hæiðrnum dome Oc fa hanum sœne sina a ovan i gislingar Oc matte þæim þat þikcia att retto mæiri virðing en nauðung Oc þat er sact at flester aller þæir er bygðu þau hærað komo a fund hans oc sættozk við hann En þæir er æigi villdu þat þa flyðu þæir undan i dala sudr Nv læitar Olafr konongr raða við menn sina En aller skiota til hans raða Nu færr konongr suðr a hæiðmork Oc læitar raða við uplændinga vini sína Oc bað þa læggia til nokcoR goð rað með ser En þæir mællto at þing skilldi stæmna oc tala um malet Oc sva var gort Sægir nu konongrenn ifra at þæim er af

hænt er tækit hava fe til hauuðz mins oc niðazc a kononge sinum þæim er rett komenn er til lannz oc rikis Biðr ser nu styrks at hann mætte við halldazk agangu ovina sinna Oc talar um þat fagrum orðom oc sniallum Oc lycr sva maleno at biðr þa nokcot gott rað firir ser sia oc sialuum þæim Kon-ongrenn skil nu þat oc sva aðrer vinir at sva er orðenn mikill a kave folcsens með agangu knuz konongs oc liðs fiollda er a lande var af hærr At þat syndizc konongenom rað oc allum vitraztu mannum at læita undan Oc afla ser mæira liðs oc fiolmennis Sægia at lannzhærrenn man vera hanum otrur konongenom Nu værðr Olafr konongr var við þa menn er foro með feno Nu biðia hans menn at þa skal takᴀ oc sva feet konongrenn svarar þat ger ek æigi sægir hann firir þui At ver megom við kænnazt at i margu lagu lage hauum ver með ofsa oc kappe styrt þesso riki Oc æigi með retto leto ver ræfsa þa luti er guðs rette var raskat En þat er nu er við oss misgort þa megom nu firir geva litilega Þesser menn foro með konongenom Aztrið drotneng Guðroðr oc halfdan Rognvalldr oc dagr Ringr oc þorlæifr Aslacr oc hælgi þorðr oc Æínar fiðr Arna sun þorbergr oc Arne þor-biorn oc þormoðr skalld konongrenn fær nu austr um æiða skog oc allt i sviðþioð austr Oc dvaldezc þar miok længi með Syk

-trygg þaðan for hann austr i garða riki Oc var annan vætr i holmgarðe með Iarizlæifi kononge er fængit hafðe Ingigiærðar dottor Olafs konongs svænsca Systur aztriðar er Olafr konongr atte Knutr ðana konongr for norðr æftir norege oc skaut a þing-um her oc hvar Oc var tækit við hannn hvar sem hann kom lette æigi færð sinni fyrr en i niðarose Oc atte þar atta fylcna þing við þrœnnde Var hanum þa svaret landet a Æyra  þingi fra þesse færð knuz konongs sægir þorarenn loftunga i drapo þæirri er hann kvað um knut konong Knutr Vgðu Ok Ok Knatto Þa Her er nu sogð oll færð knuz konongs hvesso hann for sunnan með lande Sva for siðan at hann gaf Hakone Jarle frænda sinum alld noreks konongs vælldi þæim er fyrr hafðe veret handtækin af Olave kononge Oc hann svaret Olave kononge æiða Hann bar þa enn fe a nyialæik undir alla lænda menn i landeno at raða Olaf konong or landeno Oc kuga suma at sværia ser landet Tok þa sunu þæira til sin i gisling knutr konongr gerðe sændi menn til biarnar stallara með .xí. Gullringa Oc ætlar hanum slica flærð við Olaf konong sem aðrum Talar sændi maðrenn hve olikr knutr konongr er orðenn aðrum manum oc byðr hanum feet hann svarar ængan ofrið gere ek olave kononge Sændimaðrenn svarar Alldrigi gaf Olafr konongr þer iamikit fee sem knutr konongr byðr þer nu Biorn svarar at æigi kvezk manu sælia Olaf konong með verði at sinni Oc lætr nu upp fæsta alla sændimennena knuz konongs Oc hævir sialfr feet Oc færr nu a fund Olafs konongs En aðr en hann kvæme þa sagðe konongrenn draum sinn Mer synndizc quað hann biarndyr æit mikit oc var glatt oc lec við mik bliðrlega oc fœrðe mer hauuð sitt En a þæirri stundu kom biorn a fund Olafs konongs Sægir hanum þau tiðændi at menn hava tækit fe til hauuðz hans Oc quazt drepa er hanum villdu fe til bioða En feet tok ek oc vill ec þat syna yðr konongrenn svarar þat er bæðe at feet er fagrt enda munu þæir dyrt kaupa En þu Biorn sagðe hann Ræyndizc sem von var at ræyndizt mikill ræystimaðr sem goðr drængr Oc byðr hanum með ser Oc hann tok þat rað Skildizc Alldrigin við hann meðan er þæir lifðu Oc marger aðrer vinir Olafs konongs flyðu or lande austr til hans i garða þo at biar-nar se hællst getet er firir maðr var þæirra EN um sumaret æftir færr hakon iarl væstr til ænglanz æftir fæstar kono sinni Oc um haustet er hann for væstan þa tyndizk hann i ænglanz have við allre skip socn sinni Oc var þat æftir vanom En er knutr konongr fra þetta þa sætti hann Svæin sun sinn oc alfíuu moðor hans i rikit At gisla landet undir sic við allra baztra manna sunum Var þa sva mikit danskra manna met orð At æins þæira vitni skilldi rinnda .x. manna vitní norð manna Ængi skilldi oc na af lande at fara nema konongr læyfði eða hans menn En ef nokcorer fœre þa felle undir konong allar æignir þæirra Oc hværr sa er mann væge skilldi haua firir veget lande oc lausum æyri Sva oc ef maðr yrði utlagr oc tœmdezt hanum arfr þa skilldi konongr æig-nazt arf þann En at Jolom skilldi boande hværr fa firir hværrt næf mæle mallz oc lær af þrevætrum uxa þat var kallat viniar  tode oc spann smiors Husfræyia hværr rygiar to þat skilldi vera lin orængt sva mikit at spænt fenge um mesta fingri oc længsta Bœndr skilldu oc gera hus oll þau er konongr villdi hava a bolstað sinum Siau menn skilldu gera æinn fœran oc gera firir hværn .v. vætra gamlan Oc þar æiga hamlur æftir Hværr madr er a haf rere skilldi gera kononge land hvaðan sem hann rere En þat varo .v. fiskar Skip hvært er for af lande i braut skilldi konongr laða rum ivir þvært skip Maðr hværr er af lande fœre skilldi giællda land aura hvart er hann var hærlænnzkr eða utlænzkr Oc hellzt sia lyð skyllda til þess er Jorsala Sigurðr gaf af þessar nauðir flestar En þo at sia nauð oc illing læge a landeno þa træystuzc menn æigi i mote mæla firir sakar suna sinna er i gislingu varo Jarizlæifr konongr tok væl við Olave kononge oc sva við aztriði drotningu oc allum þæirra farar-nautum Olafr konongr sagðe nu konongenom ifra oc Jngigærði drotning sifkono sinni hvesso mikil ohœgende er hann hafðe her við at skipta i landeno En þau huggaðu hann bæðe Oc baðo hann hava slict af sinu riki sem hann villdi Olafr konongr let væl ivir þæirra boðe oc viðvære Oc var þar annan vætr með þæim i goðo ivirlæte oc mikilli virðing sem vært var En er a læið a stundena þa sagðe Olafr konongr þæim at hann mindi hæim værða fara til noreks Oc þæim lanz var a þui æinu hugr er i for varo með hanum oc sva sialuum hanum at vitia æigna sinna oc lannz Oc ækci villdi konongrenn annat raunar en hværva aftr þau Jarizlæifr oc Jngigiærðr baðo hann at hann skilldi æigi a braut fara Nu varð hann varr við þat at hann mindi varla na braut at fara Fyrr en hann sagðe þæim at su vising hævir firir hann komet at hann skilldi hæim fara til noreks En er þau urðu þess vis af hanum þa urðu þau sva fægin konongr oc drotning at þau fælldu taR Ðetta var þar enn i gardum austr sem margtit er At ækcia æin atte sun þann er hafðe kværkasull Moðer svæinsens rœðer firir ingigiærði drotning oc biðr hana hæilla raða Gac þu kvað hon firir Olaf konong Oc bið hann nokcora hialp-ræða En hann man æigi læcner kallazc En þu skallt þat sægia at þu hævir þat hæyrt Ef konongrenn lægði brauð i munn manne at þa man batna En hon gerðe sva konongrenn brytr af brau-ðinu oc læggr i munn svæininum Oc kallaðe þegar i staðenom ia Nu er fra þui at sægia at hofðingia laust var um vætrenn i norege þui at hakon Jarl var ifra fallenn þa sændu viniR Olafs konongs menn austr i garða at sægia hanum at landet var haf-ðingia laust Olafr konongr bio færð sina um vætrenn æftir iol Oc sætr þar æftir sun sinn til fostrs með Jarizlæivi kononge Olafr konongr for austan at fiarum til hafsens En um varet for hann ivir hafet Oc sva til sviðþioðar oc samnaðez hanum þa nokot af liði Oc for þaðan til hælsingia lannz Oc er hann kom til sviðþioðar þa tok anundr fæginsamlega með hanum En siðan er hann vissi farlængd hans þa samnaðe hann hanum liði miklu um riki sitt oc fecc hanum .dcccc. manna a braut Siðan for Olafr konongr braut með lið sitt Oc sætr dag æftir at samna liði Oc biðr hann hava kristna menn alla Oc enn flæiri sina vini sætti hann æftir með hanum Gautaþorer het maðr en annar afrafaste þæir varo kappar miklir oc fragerðar menn at harð-fænge foro viða ivir Oc varo nalega bærsærkir oc varo saman .xxx. manna oc ækci varo þæir við annarra manna mægin Blo-taðu ækci Oc hafðu þo æigi skirn tækit Rœða þæir nu um sin a milli hui man konongr æigi vilia biðia oss liðs Sva mikil þorf sem hanum er Mer lizt sva væl konongr sia sægir þorer Oc vil ec bioða hanum lið vart Oc þæir hava bætr er hanum þiona þæir hitta konongenn oc bioða hanum lið sitt konongrenn spyrr hvart þæir ero skirðir eða æigi þæir sagðu æigi er þat enn hærra sagðu þæir konongrenn svarar ækci hafum ver þa i varo liði sægir hann er æigi ero skirðir firir þui at þat vinr oss litit lið þæir mællto hauum ver minna þrek unnit a æinum dægi en æinn þinna manna konongr Jattar ækci þæirra fylgð Nu fara þæir austan um æystra riki En siorenn er þar ækci salltr konong-renn biðr at menn skulu lyða tiðum aðr en þæir hævi upp fær-ðena En snio foll varo mikil um dagana a isunum Ðat var æinn dag er konongrenn ræið at veg sinum At menn koma i mote hanum af norege Oc sagðu hanum ofrið mikinn vera Oc alla stœrsto hofðingiar ero i mote þer Sægia at þæir hava tækit fe af knuti rika Oc æigi munu yðrir lifdager langer ef þer fareð þangat En i fylgð bioðomc ver með yðr hann iattar þui Jngigiærðr hafðe gort hanum dyrlect merki Nu er Olafr konongr for milli upplanda oc sviðþioðar Æinnhværn dag var hann okatr sva at hann mællte ækci orð þa spurði biscup hvi hann var sva okatr Olafr konongr svarar Mikla syn sa ec nu Allr hæimrenn var mer nu firir augum Oc sa ec oll þau lond nu sem ec hævi a komet Oc sva þau sem ek hævi æigi a komet Oc sva allar græiningar sa ek a millum þæirra þa stæig biskup niðr af hestbacenom Oc tok um fot kononge oc laut hanum Oc mællte hælgum manne fylgium ver sagðe hann Siðan for Olafr konongr til þess er han kom i stað þann er stava myrar hæita Oc þa kannaðe hann lið þat er anundr hafðe fængit hanum En þat var hæiðit þa gerðe Olafr konongr þæim koste at þæir tœke við skirn oc fylgði hanum eða hœrvi aftr ælligar firir þui at Olafr konongr villdi æigi valld hava undir hæiðrnum mannum En fiugur toko við skirn oc fylgdu hanum en huruu aftr Færr nu konongrenn með nokcoro liði til hælsinga lannz oc í íamta lannd Æinn dag riða .v. menn i mote konongenom var þar æinn kalfr Arna sun Hvi ertu her komenn kalfr kvað konongrenn hærra sægir hann hui byzc þu sva við sem ofriðr se i mote þer Ver unnum þer bæzt rikis þo at ver tæygðim fe af knuti kononge þa mællte konongrenn til fínnz Arna sunar broðor kalfs Hvesso skulum ver trua kalve broðor þinum finnr svarar Truum hanum æigi hann er vitr oc svika fullr En hui takum ver hann nu æigi þa svarar konongr Gott være at snua manne fra illvirk firir þui at hann man þat hænda kalfr snyr nu aftr Oc hævir nu fængit níostner EN nu fa þæir ser þann mann er mærki skal bera mote konong-enom En sa het kole lændr maðr Or hans a hafði sprungu ut bæðe augu hans þorgæir a solom kœmr a fund konongs Oc byðr hanum hæim til sín Oc skorte þar æigi goðan fagnað Sva bar at um dagen er konongrenn ræið til væizlunnar at þar varo fagrer akrar a baðar hændr þæim þorgæir riðr firir Æigi var auðvællt at stoðva liðet koma miðvikudagenn Sœkezt sæint ræiðen þormoðr oc hans íamningar riða ivir akrenn oc læmia míok Nu þikci þorgæiri illa En þormoðr kvazk sialfraðr vera at riða hvar sem hann villdi konongrenn sægir þat omaklect vera at gera þorgæiri skaða eða oskil Ser þo at ækci fær at gort konongrenn svarar værð væl við þorgæir sægir hann þu væizt æigi nema litils same i En þo kann vera at a þetta se æigi mikils vært nær þui ef kœmr annat bol mæira konong-renn tækr nu væizluna En tiolld varo gorr uti oc var þar væitt i fær nu væizlan fram þat er sact fra þormoðe kolbruna skalld At hann vaknar sníma um morgonenn oc ihugar at mart hævir ivir liðit með hanum Hann hafðe fastat .íx. drotens daga En matazk iamnan fastu daga At hann næðe þa hælldr en aðr hæmd at drepa þoraran trolla ut a grœna lande Oc læypr hann i stæi-kara hus æitt Oc fær til morbiuga æíns oc etr þat en þat var a fastu dægi En stæikarenn mællte ertu konongs maðr sagðe hann Ja sægir þormoðr Allvant hævir þic hænnt sægir stæi-karenn þormoðr svarar Annat hvart man okr krist a skilia mæira en morbiuga halft eða minna Boande sa er konongrenn tok væizlu at byðr sic til færðar með konongenom En hann atte sunu .ij. var annar sextan vætra en annar xví. vætra konongr biðr hann fara en svæinar hans se hæima þar varo enn akrar blomgaðer oc troðner miok konongrenn kvað þat æigi maklega gort Svæinarner vilia fylgia fæðr sinum En konongs menn vilia æigi konongr sægir at þæir skulu raða ef þæir vilia oc giæte guð þæirra Oc aftr quamo værðr þæim auðit þorgæir var kallaðr fleccr hann fec ovirðing af svæini kononge Nu æ þui mæir er konongrenn sotte a læiðena þa spurði hann þui mæira saman dratt liðsens konongrenn ræið huitum heste um dagenn En þa varð sa at burðr at hestrenn læypr i iarð æitt undir hanum Oc brotna fœtrner aller a he-stenom konongrenn læypr af fram oc sakar hann ækci oc mællte bisna skal til batnaðar Nu byðr hvær hanum sinn hest kon-ongrenn binndr um fœtr heste sinum Nu biðr konongrenn skutil  svæin sinn geva ser af vatne at drekca hann gerðe sva konongr blæzar kæret Oc þa er hann kændi þa mællte hann æigi vil ek mungat drekca Skutilsvæinenn svarar vatn fecc ek yðr hærra Oc lætr i annat sinni oc gefr konongenom konongrenn mællte er þetta mioðr æigi vil ec hann drekca gef mer vatnet Skutil-svæinenn fecc hanum þriðia sinni konongr mællte vin gefr þu mer þu mer nu æigi vil ec þat drecka Biscup mællte drekceð hærra hæimillt a sa er gefr yðr oc þessom drykc hæuir snuit Oc ero slict agiætleg takn oc fagrleg Nu sia konongs menn skip þat er atte rutr a viggíu loðens sunr Sigurðr ullstrængr var sunr hans er staðenn sætti í níðar ose Man ec þat sægir kon-ongr at Rutr var mæiri vinr var Nu færr hann til kalfs með liði oc vapnom i mote oss konongr mællte til gizorar svarta Er þat títt a islannde at værk menn hæimta slagar um haustum er þæir haua unnít Ja hærra sægir hann þat er þar miok títt konongrenn sagðe Æ er mec þui mæírí maðr en bœnndr a islande At ek skal storfængilegᴀre til raða slaganna Tak þu rutenn oc alla þa er hanum þæim fylgia oc drep þa alla Æigi var hann trauðr þes drap þa rut oc hundrað manna með hanum EN þa er Olafr konongr kom a upplond þa kom i mote haralldr Sigurðar sun broðer hans Oc var ungr at alldre oc mikill i hug .xv. vætra gamall Oc tok Olafr konongr við hanum með miklum veg En með kononge varo aðr mester virð-ingar menn finnr arna sun er siðan var iarl i danmarku Oc rognvalldr brusa sun er siðan var Jarl i orknæyum aslakr af Fitium En .í.c. manna hafðe hanum austan or lande fylct Oc alldrigin hafðe við hann skilst En haralldr broðer hans kom í mote hanum með dc. manna Oc skildizc æigi við Olaf konong meðan hans lif var þessa hæims Dagr rings son for með Olave kononge or gar-ðum austan i sviðþioð þa var hann þar æftir er Olafr konongr for i braut oc samnaðe saman liði oc ætlaðe æftir Olave kononge Olafr konongr bæið hans a uplandum nokcora rið En þo at hann kœme æigi þa villdi hann þo hallda fram færðenne En þa er þæir foro milli mioss oc vænes a upplandum þa urðu þæir at bera skipen oc sva vopnen a bake ser oc var foren ærveð En þar sem þæir hafðu nattstaðe þa ero þar kallaðar Olafs bu-ðir Nu koma þæir fram a fiallet a sulu i væradale Marger varo þar rikis  menn er liðet for ovan i væra dal oc ut a stiklastaðe Nu sætti Olafr konongr þar hærbuðir sinar dc. sat þar drotens  dagenn oc manodagenn oc tysdagenn oc vatnfastaðe hann þa baða En þa er Olafr konongr var þar komenn þa let hann kalla til sin boanda æinn Siðan fecc hann hanum fe mikit Oc bað hann fara i hæroð a braut oc kaupa salotiðir at lærðom mannum firir sal þæirra manna er i mote mer ero oc falla i bardaganom Firir þæirra manna sal mindrr þu vilia geva er með þer falla quað boandenn Firir þæim er i mote mer ero sagðe konongrenn En ver munum aller saman biargazt mínír menn Ða tok kalfr oc ræisti i mote hanum mikla orrastu Af miklu kappe oc af miklu mægni oc illzku Oc fec sec hællzt firir kristni boð hans Aðr en olafr konongr kœme i land aftr Firir þui at kalfr vissi at hann mindi nu bioða kristnina sem fyrr hafðe hann kapp a lact oc miklu a læið komet Oc fecc þat til mal bota ser at goðra manna synir skilldu æigi værða forgislaðer Olafr konongr var nu komenn til haugs nokcors um morgonenn at undurni Oc bað menn sina til skripta ganga En skamt i fra hanum sato þrir manna oc lagðu æigi vopn sinn konongrenn lætr æftir spyria hværir þæir være Oc var hanum sact at tafrafaste var oc Gauta þorer konongr fretter hvat þæir vilia þæir sægia at þæir vilia ganga i lið með hanum hann spyrr hvart þæir ero skirðir En þæir kvaðozc æigi skirðir Nu sægir konongr enn sem fyrr Æigi hirðum ver at hava yðr við vart lið En vist vilium ver hava yðr ef þer vilið skírn hava Oc fareð þa i friði þæir kvaðozk þui fara æftir hanum fara at þæir villdu hanum lið væita queðazc oc veret hava i nokcorom mannhættom En þat synizt oss hærra at sᴀ siðr se bæztr er þer bioðeð Oc þess biðium ver yðr at þer abyrgizt oss firir þui at ver kunnum æigi þann sið er þer bioðeð oss konongr Jattar þæim þui at hann skᴀl þæím í trunaðe vera Nu kveðazc þæir vilia firir hvætvitna fram bæriazt vilia við konongenom ero nu skirðir oc biskupaðer oc hava drægla um hauuð Þa mællte konongrenn at þormoðr skilldi skiæmta nokcot Hann svaraR hui skæmtír Sighvatr æigi konongr sva-rar Æigi er hans við kostr farenn or lande til rums suðr þor-moðr svarar þat gerer þa hværr er til er fallenn Oc quað siðan biarka mal Oc þa er hann hafðe queðet þa mællte konong-renn hvat kaup villtu hava þormoðr firir skæmtan þína þor-moðr svarar æigi kann ek kaups at meta oc ængan lut vil sia mer til giæva annan en þat at ec villdi þitt briost vera oc i þinni a sio vera Oc æigi villda ec æftir þik liva konongr svarar Æigi kann ek þat glœct vita hvesso þat verðr En a sio skal ec þer væita Hvesso marga menn hævir þu veget i æin hann þormoðr queðr þa visu Sex Æigi ertu gamall sægir konongrenn virt man þat við þic hvat man þa annat firir siaundena en .í. kome firir æinn Mæl hæill oc sæll hærra sagðe þormoðr Maðr giængr at konongenom vænn sa het arnliotr gellini Hærra sægir hann Silfrðis æinn sænda ek yðr við þorodde snorrᴀ sœne Oc þær varo iartæignir til þess at ek villdi til þin oc bæriazc með þer konongr mællte at hann skilldi skirn taka oc fara aftr Oc æigi vil ec hava þitt lið Oc ænskis manns afl þikciumc ek þurva fær hann aftr oc tækr skirn Nu kœmr mote konongenom boanda hærrenn þrœnder oc halæygir naum-dœler oc mœrer þæir varo hofðingiar firir kalfr arna sun harekr or þiotto þorer hundr Ærlændr or gærði Rutr af viggiu þor-gæir af sors haugi Oc mestr luti lændra manna norðan or lande Oc þæir bœndr er i þrondæimi varo samnaðu saman liði miklu .xí.c. manna En allz hafðu þæir .ví. manna þat er sact ifra Olave kononge At litlu aðr en barezt være at hanum þyngdi litt þat Oc þa hæyrðu þæir gnyenn af liði boandannA þa gecc fínnr Arna sun til konongsens oc vakte hann oc mællte þa konongrenn Ec sa stiga standa til hímna Oc hímna upp lukazt Oc var ek komenn a œpsta stiget er þu vakter mec Oc var þat auðsynt sagðe sa er ritaðe saguna af þesse vitran At sia hinn hælgi guðs dyrlíngr hævir aðr længi veret a þæiri himirikis 

gatu er þa var at ænda komet Oc hanum var þa ambun ætlað firir sitt ærveðe af almatkom guði En kalfr oc Ærlændr stoð-vaðu nokcot liðet þar til er þorer hundr kom til með farunæyti sitt þa tok at œsazc allt liðet Siðan bauð Olafr konongr allu liði sinu at ganga til skripta oc hafðu messo Oc allt lið hans tok korpus domini aðr en þæir bærðizk Nu kom konongrenn fyrri með lið sitt Oc bæið boanda liðsens Nu mællte konongr-enn til þormoz Hvat míndi nu vera þitt rað ef þu skilldir rað hava firir varo liði þormoðr svarar Srænnum Ia sægir konongrenn trua ma þer til þess þormoðr sægir konongrenn þu sægir þat sem þer byr i brioste Annur rað munu ver nu værða taka hælldr en brænna lond sialfra vara Þat er sact at þar sem konongren var komenn At lyng mikit var þar oc bær a Oc nu ser konongr lið boandanna oc mællte illt bær oc arkt sagðe hann En hann villdi sva mæla at illt lið oc arkt være þat er þa for i mote hanum þa svarar Rognvalldr brusa sun Missmæle er þetta hærra sagðe hann konongrenn svarar haf þu þat at marke at þa mantu æigi hava længra olivat en ek a nu er þu mæler slict mismæle Oc sva var þa er þorfiðr Jarl com i æyiarnar þa gecc Rogvalldr þar sem ælldar varo cindir Oc er hann kom i huset þa mællte hann þa hauum ver fullivat er ælldar þesser ero brunnir En hann villdi sva mæla at þa være þæir full ællda Nu kœmr hanum i hug hvat konongrenn mællte oc sagðe sva Nu er þorfiðr frænde minn komenn i æyiarnar Oc þa kom þor-fiðr iarl með lið sitt Oc varo þa skammer lifdagar Rognvallz æftir þorfiðr skalld var þa með Olave kononge hann kvað visu þessa þa er liðet for Rokcr Bœnndr hava .ííí. mærki oc .xx. Oc c. manna liðs unðir hværiu Sva er oc sact at konongrenn let iam morg bera í mote oc fiora-tigu manna undir hværiu mærki þa mællte konongr við þormoð þer skipa ec i armenn annan þormoðr svarar Þora þostæinn knarrar smiðr strængdi þess hæít ef hann ma At hann scal fystr manna vinna a konongenom Gizor enn svarte mællte þat er títt sagðe hann með oss at hæimta slagar oc vinna til hvat gere ek þar til hærra er þar til mege metazk kon-ongr svarar Menn standa i giægnvært þer tvæir oc er annar ramare at afle Oc fry ec þer æigi ef þu fællir þa Gizor slær undan aðrum fotenn En annan drap hann aðr en bardagenn være Nu kom Ærlænndr or gærði með lið þat er hann hafðe saman dreget omaklega i mote konongenom Olafr konongr hafðe væitt hanum mikit len oc gevet hanum dyrlegar giæver Oc ængi lutir orðner i þess i millum Er hann gecc i fiandaflocc hans þa mællte Olafr konongr til Ærlænz Ek gerða þic litinn at miklu En nu dregr þu flocc í mote mer oc villt drepa mik i dag En ek kann þer þat sægia at sannu at þu mant her falla Oc sal þin man fyrr vera i hælvítí en bloð þitt se kallt a íarðunni En þa mællte Olafr konongr til kalfs arna sunar Ofus ertu kalfr at vita þinn luta er mítt boð matte standazt Æigi væit ek hærra sagðe hann konongr mællte Or lande skilldir þu fara oc bœta firir þer þu ert vitr maðr En þu þorer hvesso fus er tu at vita þinn veg þat Jatta ek sagðe þorer at litt æigum ver þat undir þer Sva er oc sægir konongrenn Morg stor værk mætter þu vinna her i lande eða aflændis Scaðe er oc um þic þorgæir sagðe konongrenn Mantu væizlu þa er ver gerðom þer Oc bartu þa hatt hauuðet En nu bærsc þu í mote mer Oc samer þer þat æigi þorgæir kvezk æigi vilia annat firir fryíu sakar kalfs kalfr Arna sun vissi at fínnr broðer hans var með olave kononge Oc mællte til hans þetta lið er saman er her dreget vill frið við konongenn Siðan mællte fínnr við olaf konong kalfr broðer minn mæler með flærð til þin hærra En þu skallt ækci trua hanum firir þui at þat er ækci nema flærð æin er hann mæler Ða mællte konongrenn Marger menn ero þæir i liði kalfs nor-rœner er þæim være bætra falla með mer en bæriazc i mote mer þorer hundr kom þa til oc harekr or þiotto með þriu manna þa tok Olafr konongr at fylcia liði sinu Oc let Rogvalld a hœgre honnd ser með .c. liðs En fínn let hann a aðra hond ser með .í.c. manna En haralld broðor sinn let hann vera með birni stallara trulegom vin sinum En þormoðr oc þæir kappar i annan arm með .xí.c. manna var allz lið olafs konongs En bœndr hafðu .ví. manna Olafr konongr hafðe sværð i hændi ser i andværðri fylcíngu oc orrostonne En hvarke hafðe hann hialm ne bryniu þat sægia menn at arne arna sun bære mærki Olafs konongs um dagenn Skialldborg var skoten ivir konongenom skilldi hann þar vera kalfr fær til liðs síns oc mællte þa syn sa ec er væl mættem ver an sagðe hann Vigroðe lystr a skyen fyrr en bloð kœmr a iorðena Oc ogner ero miklar oc æigi nar sol at skina land ero miklir oc ogner oss komnar Olafr konongr biðr þa fra ser skiliazk er þæir kænna frændr sina i boanda liðinu þa svaraðe hanum æinn maðr kænni ek sunu mina .í. i boandaliðinu vænte ek at æigi se aðrer vænlegre en hvartvæggia þæirra oc ma ek væl þa sia drepna En æigi vil ek við þic skiliazk hærra þat er oc sact at ængi villdi ifra hanum sciliazk þorer hundr oc þæir xí. saman ero firir utan fylcíngarnar oc lausir oc varo i vargskinz 

stakcum þostæinn halæyscr maðr er kallaðr var knarrar smiðr hann mællte æigi vil ek i fylkingu vera Oc giærna villda ek fystr vinna a konongenom Maðr svarar hui mæler þu þat Jaur sægir hann þat var mer þa i hug er hann brændi knor þann firir mer er bæztr mindi vera gorr at ek minndi a minazk Maðr svarar þu mindir minna viti firir hava en værduct være hann þagnar þorgils het maðr er kallaðr var hialmu sun hann kœmr a konongs fund firir bardagan Oc byðr sic at bæriazk við kon-ongenom En þo sægir hann sic þui aumlegare uera at hann hævir við feno tækit af knuti kononge firir fe girni sakar En þo lagðe hann allt a konongsens valld Sunr hanns var Grimr goðe er bio a stiklastaðum Oc þar bio þorgils konongrenn sva-rar þu skallt æigi bæriazk hælldr skalltu flytia i hus þitt vara menn sara Nu skillduzk þæir satter Sægir konongr at hann hævir svaret firir ræzlo saker Sva mællte oc konongrenn við þorgæir boanda at hann skilldi fylgia liki hans til graftar Oc lata þua sar þæirra manna er með hanum varo i þæirri laugu er hanum var þvægtt i sial-uum þormoðr kvað þa visu SKalat Ola Ner konongr svarar oft kœmr þar niðr firir næsium Oc sva er sact at sva hart liupuzk þæir at meðan er skotriðen var At þar stoð þa hinn fysti konongs manna ar aðr hafðe hínn siðazte af boandom þat sægia menn at þæir æggiaðu sva knyum kny-um konongs liðar harðla harðla boanda menn Nu ganga saman fylkingarnar oc bæriazk þæir nu snarplega oc af mikilli ræysti væita konongs menn harða við taku Oc syna þa enn sem fyrr firir sína mikla harðfænge þottezk sa bæzt hava er frœ-knaztr var i atgangu oc næst matte kononge vera Oc allum þotte bætra at falla með kononge en braut at komazt Minnazk a hans fagrleg hæit at þæir minndu aller saman biargazt Oc þat annat at dyrlect var At guð allzvalldande villdi þa am-buna hinum hælga Olave kononge sitt ærveðe er hann hafðe þolat firir guðs saker Æflt oc styrkt hans kristni með sinum styrk þa urðu sva tiðændi her at Olafr konongr let lif sitt i þessom bardaga Sva sægia menn at Biorn digri hio með sværði til þores hunnz um dagenn En þar sem a kom bæít æigi hælldr en vænndi bærði um En þorer oc þæir .xí. saman varo i vargsk

inz  stakcum þæim er finnar hafðu gort þæím með mikilli fiolkyngi þa er Biorn sa at sværðet bæit æigi þa kallaðe hann a konong-

enn oc mællte Æigi bita vopnen hundana Bæri þer þa hun-dana sagðe konongrenn þa tok biorn ser klubbu mikla Oc laust þore hund sva at fell vill Oc æ siðan bar hann hallt hauuð iam

-nan Oc þa liop hann upp oc lagðe biorn með spiote oc mællte Sva bæitum ver biarnuna a morkenne norðr sagðe hann Biorn gecc a laget oc bæit a kampenom Sva sægia menn at Ærlingr or gærði felle fyst af boanda liðinu i bardaganom þat var oc snimma er Olafr konongr fell oc frænde kalfs arna sunar ungr at alldre hafðe gott ivirlæte af kalve hann særðe Olaf konong a fœte Sva er sact at þa er Olafr konongr fecc sar þat þa kastaðe hann sværði sinu i braut oc bað firir ovínum sinum þorer hundr oc þostæinn knarrar smiðr baro bana orð af Olave kononge Oc var þostæinn þegar fælldr a fœtr konongenom hann strængdi þess hæit at hann skilldi fyst bera bana orð af konongenom ef hann mætte Nu let Olafr konongr þar lif sitt þa varð sva mi-kil ogn at solen fal gæisla sinn oc gerðe myrct En aðr var fagrt veðr Æftir þui sem þa var er sialfr skaparenn for af ver-olldenne Syndi guð þa mikla ogn þar var hæð nokcor sem Olafr konongr fell Oc i þæim sama stað er nu kirkia gorr Nu stæig sva Olafr konongr or þesso riki oc i himirikis dyrð En þat var a miðviku dægi er Olafr konongr fell Biorn digri fell oc þa með hanum þa fell oc kolbǽín Arna son Oc aslakr af fitiumæyu Oc fiollde af þrœnda liði En þa er Olafr konongr var fallenn þa lauk guð upp augu þores humz oc sa hann hvar ænglar guð foro með salo hanns upp til himna með miklu liose hanum syndizt sem hon være skrydd með hinum dyrlegsto purpura Anlet hans syndizt hanum huitt sem snior Eftir þetta for þorer hundr af lande til Jorsala ut Oc and-aðezc þar dagr rings son kom með þus hundrað manna oc .í.c. með þa er Olafr konongr var fallenn hann spyrr hvart konongrenn var far fallenn eða æigi hanum var sact at hann var þa nyfallenn Hann spyrr hvart þæir vilia taka annan til konongs þæir spurðu hværr i boðe være Dagr mællte byð ec sialvan mik sagðe hann En þæir villdu þat æigi þa bauð hann haralld broðor hans En þæir næittaðu þui Oc mællto þo vill-dum ver æigi Olaf konong hava ivir oss þa vilium ver vist æigi hava broðor hans til konongs taka Nu tokst a nyia læik bar-dagenn með þæim dag oc boandonom En dagr var of liði bo

-renn sva at hann kom a flotta Dagr fœrðe harralld sigurðar sun til læcnes firir þui at hann var miok sar orðenn Oc var hann grœddr a launungu Oc for or lan



de siðan Oc marger aðrer komozk nauðulega i brott Rognvalldr brusa sun oc dagr rings sun dræifðuzc i braut i okunn lond En af boannda liði fello marger hofðingiar þo at faer se næmdir Rognvalldr var siðan iarl i orknæyium oc var hínn meste mærkis maðr Finnr arna sun var miok sar orðenn oc var grœddr Svæinn konongr ulfs sun gaf finni iarldom oc var hinn meste maðr þormoðr lec laus við i bardaganom oc fecc æigi stor sar sem hann undraðe sialfr Oc þikcizt æigi hava lift ser þa kallaðe maðr le mer skiolldenn Tak þu sagðe hann æigi þærf ek hann þakcaðe hanum þor-moðr læypr ivir skiðgarð nokcon oc mællte kvaz ugga at hann mindi æigi falla með kononge sinum Oc i þui kom skot undir hond hanum vinstri krok or æinn milli rivíanna oc mællte Ængi dro bætri hæilli sinn boga sagðe hann Nu vænte ek at ek skilizc æigi við konongenn Oc braut af skaftet af orenne oc sættiz niðr Maðr kallar or valenom oc hæyrir hann hvat hann er malfœrt þæira manna er tala mege við oss kærski mal kallar maðr en ængi svarar Her ero æigi miklir ræysti menn sægir sa er ængi vill svara Maðr mællte Illa hævir yðr faret sagðe sa er þer hafeð barezt i mote hofðingia yðrum Oc liggið nu a hæliar þræmi Son atta ek er for or lande til iorsala Oc hævi ek ækci til spurt siðan hvat hæitir sia maðr er kallar sva Ec hæiti hiarrande Hæitir illu hæillí sægir hinn Væl er mek faður Ec hævi længi a illu raðe leget við konong minn oc margum storom glœpom Far hingat kvað hinn ælldri Ækci tækr þu mer nær miok er þu hyggr at ek vili saurga mik i bloðe yðru Ek vætte mer hialpar ef ek iðrumk nu oc mætte ec nu skirazk i konongsens bloðe Ec stændr a kniom oc liggia uti iðren Eða hvat er þer at mæíní Hann svarar Spiote er i giagnum mik skotet sagðe hann þangat skræið hinn ælldri oc do baðer samman Þormoðe ohœgðezt miok saren þar varo oc marger aðrer sarer kona æin gecc i mote þormoðe með vazfatu kimbi het sa er binnda skilldi um sar manna Alldraðr maðr oc ængi ræystimaðr veret oc otrur veret kallaðr þormoðr fecc ækci rum hia durunum stoð i hia vandbælki nokcorom oc studizc afram Nu var um rœtt hværir bæzt gengo fram oc urðu menn æigi asatter Giængr kona hia þormoðe oc spurði með huarom er hann være hann svarar A konan spyr hværir bæzt værðizk með konongenom af hans liði þa quað hann enn Haralldr Hon spurði hvesso konongrenn genge fram hann sagðe Ort Þormoðr mællte til kimba at hann mindi æígí vera drængr er hann a mællte konongs manum sægir at hann man æigi þola værr saren Nu ser kimbi hvar fram kœmr gullringr undan ærmi þormoz Oc rænner kimbi til augum þor-moðr mællte þikci þer fagr ringrenn fostre sagðe hann þormoðr kimbi queðr fagran vera Tak þa kimbi sægir þormoðr kimbi retter til hondena En þormoðr brigðr saxe oc hœggr af hanum hondena Nu man ræyna hvesso saren er at þola kimbi væinar miok oc œper En þormoðr queðr hann æigi skulu með þæiri hændi nokcon mann svikia Nu giængr þormoðr i braut Maðr giængr i mot hannom ungr af husi nokcoro bidr hann æigi inn ganga Sægir þar vera op oc væinan þormor spyr vartu i orro-stunni i dag sagðe hann var ec vist sagðe hinn með beð boan-dum er bætr var Við hvarom vartu sægir hann vist með kon-

ongenom er bætr var sægir þormoðr Ertu sar sægir þormoðr sar er ek sagðe hinn Eigi færr yðr væl til konongsens sagðe þor-moðr Oc rekr nu at hanum saxet hann þolde illa þormoðr biðr hann nu þola væl oc a mæl þa konongs mannum Nu do sa vano braðare þormoðr mœter kono æinni Oc hafðe við i fange Oc er hon ser þormoð þa kastar hon niðr viðinum Oc sægir dauða menn ganga Hann kvezk æigi dauðr vera Fleccr æinn var komenn a næf hanum hann kveðr visu Vndrar hvat er þer at mæíní goðr maðr sægir hon hann svarar Emkat Hann syndi saret oc var sollet miok konan spyrr hvesso or skal koma orenne Sker or sægir hann eða spænn um tong-enne oc kipp sva or sareno at æigi slae harundenne saman Eigi þore ek þat gera sagðe hon Sker holldet sægir hann eða fa mer tongena Hann dregr at ser orena oc mællte Gott er þessom karle um hiartat Oc þat æigum ver kononge varom at launa læggr bringuna a vandbolkenn oc andaðezk þa Nu ero dauðir .í. arna synir kolbæinn oc arne Oc þæir sarer miok finnr oc þorbergr Nu rœdazk þæir við brœðrner i valenom Spyrr þorbergr hvesso oppt hæfir þu finnr i val veret Oppt sægir hann oc iamnan illt þott nema nu æigi þui at ækci sviða sar mín her er mer nu gott hia konongenom Oc goðr ilmr er her Ek hæyri manna mal sægir þorbergr þar er kalfr broðer okcar sægir finnr Ek villda drepa hann sagðe hann ef ek væra maðr þorbergr svarar sva hatt at hann skilldi hæyra kalfr þat byriar þer æigi sagðe þorbærgr við varn broðor at gera sva þa flæygir finnr til hans saxe er rænt hafðe or sliðrum oc kœmr a kneskæ-lena oc a ristena oc i giægnum oc gecc hann alldrigin ohalltr siðan Gevet hævir þu mer viti sægir kalfr firir afgiærð mína Dylstu æigi sagðe fínnr at mæira illt villda ec þer gera Sættom nu hælldr sægir kalfr finnr mællte at aðru skal þer værða oc skilduzt við þat EN æftir fall olafs konongs þa gerðezk allum mannum augliost at hann var sann hæilagr þrir kryplar fengo hæisu sína þa er lic hans var boret til kirkiu licþraer menn fengo hæilsu Oc varð þa fiolde iartæigna af hollde hanns oc bloðe þorer hundr vattaðe þat at hann sa konongenn i sva biartu ivir bragðe oc ogorlego at nalega varð hann blindr Oc þa er hann gecc nær konongenom þa rann bloðet a œxar skapt þores En finngr hans varo næsta af hoguín þa grere þegar við sem silk þræðe være um snuít Oc iatom ver sagðe þorer hæilaglæik hans þorðr fola son varð oc sar a fíngri oc næsta af hoguit þar sem a la mærkistongenne Æftir þriðia dag gaf hann gaum at lystr nu i værk sva at hann fær varla þolat þa vitraðezc hanum Olafr konongr oc avitaðe hann um þralyndi oc um o gaum giæfð Siðan stakc hann fingrinu i stað sinn Oc sva hart at hanum varð illt við storom Oc er hann vaknaðe varð hann hæill orðenn Eftir fall Olafs konongs baro þæir licet or valenom um æftanenn oc þuogo En þar kom æínn blinndr maðr oc þuo augu sin í þui bloðoga vatne þa fecc hann þegar syn boande æinn rikr er var i þui hæraðe þa er licet stoð uppi gecc ut um nottena oc mællte við kono sína er hann kom ínn aftr Æigi iðrumc ek nu þess at ec var ækci i mote konongenom hon spurði hvat orðet var Ec sa lios mikit sagðe hann þar sem ec vænte at lik konongsens man vera undir Enn fell æinn siukr maðr hart þa er þæir baro lic konongsens til kirkiunnar Oc ræis upp þegar hæill er lic hans kom ivir hann Siðan var licamr hans gravenn i iorð at kristkirkiu þær urðu fyst iartæignir at hæilaglæik Olafs konongs at blinndr maðr þo augu sinn i vatne þui er sar hans varo þvægin i En sa fecc þegar syn sina lik olafs konongs la i iarðu .í. misseri oc .v. daga þa var komen likami hans upp or iarðu En kænni menn gavo þat rað at niðr skilldi grava licamenn annat sinni Oc heto aller menn a guðs miscun at hann giæve þa vitran at hann mætte Ofra licam híns hælga Olafs konongs þa liðu .íx. nætr þa var upp komenn annat sinni licamr hans oc hæilagr domr A funndingar dægi Stephanus oc þæira felaga Oc tok þa Grimkæll biscup Olafs konongs or iarðu Oc er sa dagr halldenn i miningu iamnan i norege oc viða i aðrum staðum þa var þar fiolmænni mikit Oc toko har æitt af kampe hans at raðe Grimkæls biscups oc svæins konongs oc gec með bloðe upp Oc lagðu i vigðan ælld Oc grandaðe allz ækci þa mællte alfiva a i ovigðan ælld skilldi læggia kvað oft froða menn vigia mega sva ælld at æigi grandaðe þa svaraðe Æinar þambar skælvir at vera minndi sa er maklegare være at læggia i ælldenn Oc er tu siolf þat Hon svaraR digr er þínn hals æinar sægir hon En sett hævi ek slica fiska laupa i netet hann svarar æigi er minn hals miok digr Ee ef slikir laupa marger i neten sem ek em þa mun æigi gott þola moscon þinn Nu var hænni æigi fiarre æftir þui svarat sem hon læitaðe til Siðan var Olafr konongr i skrin lagðr með mikilli dyrð oc fagrlegom iartæignum þar fengo blindir menn syn En licþraer menn hæilsu Oc vorðo morg takn hvartvæggia af licam hans oc bloðe Svæinn konongr kom þat sumar i land er Olafr konongr var fallenn En þa tok lanzfolket æftir fall konongsens með mikilli vesolld firir anaud Svæíns konongs oc alfiuu Oc var þa harmulect undir þæira vælldi at liggia bæðe með ofrælsi oc með ovarane Er folket lifði mæir við bufiar mat en manna firir þui at alldrigin var a þæira dagum gott ar Sem hæyra ma i visu þæiri er sighvatr quað Alfiuu Hinn hælgi Olafr konongr bar .xv. vætr konongs namn þessa hæims i norege til þess er hann fell þa var hann halffærtugr at alldre En þa var liðit fra burð krist drottens vars þus hundrað vætra oc íx. vætr oc .xx. oc .cc. vætra Ðat er sact at æitthvært sinni var þing fiolment i niðar  ose Varo a þinginu svæinn konongr oc alfiua moðer hans var þa talat enn um vanrette boandanna þa var hvarke at gort iattat ne o iattat þa mællte æínar þambar skælvir Sva at marger menn hæyrðu Ekci var ek vin Olafs konongs En þo varo æigi þa þrœnnder þa kaupmenn er þæir sælldu konong sinn Oc toko í mote mæri oc hon nyfolat konongr sia kann ækci mælla En moðer hans vill illt æit oc ma œret þa umdu þæir er a hæyrðu oc logo at sægir hværr aðrum oc þotte væl mællt Nu mællte alfiva hui sætiazk æigi bœnndr niðr oc lyda konongs malom oc kurri æigi sva Bœnndr þagnaðu En æinar stoð upp oc mællte hatt fare menn hæim Jllt ærænde hava menn hengat sott bæðe nu oc fyrr mæir til fundar við alfíuu Mego menn hælldr biða hæima vanrettes En sœkia æigi aller i æinn stað Oc lyða þar æinnar kono orðom þæir er æigi villdu lyða Olave kononge er nu sannhæilagr orðenn Hævir við hann veret gort mikit niðings værk Oc er þui illa ræfst oc markt hævilec ivir folket gængit Siðan er þetta valld kom ivir oss late guð þetta sem skiæmst vera firir þui at þat hævir nu veret œret langt Giængr nu æínar af þinginu oc allr mugrenn Væliazt nu til eno bæztu menn oc fara or lande oc austr i garða Oc biðia iarizlæif konong at hann fenge þæim Magnus son hins hælga Olafs konongs Vilia nu menn bœta a sœne hans þat er þæir gerðo við faður hans konongrenn svarar at hann ræðest at þæir sviki hann firir þui at ver hauum æigi fyrr hæyrt þetta boð þæirra En þæir svaraðu at bæztir menn varo i þessom raðom Æinar oc svæinn bryggiu fotr kalfr Arna sun En þui næst kom hann i land a fiorom vætrum æftir fall faður sins kœmr hann nu i land með miklum veg En Svæinn stock or Ræðr nu Magnus æinn firir rikinu Nu æigu aller menn hengat i norðr lond mikla til sio at vænta ser af guðs dyrlings Olafs konongs Man hann mikit traust væita manum i sinni arnan við guð firir þui at þa er hann lifði her þessa hæíms þa læiðrette hann margan þann er aðr var farenn þæimun mun man hann nu framar at hann fær nu alla luti framar miklu gort en vart se vit til En æftir fra fall Olafs konongs þa var licamr hans tækinn þegar oc fluttr til hus nokcors oc þuogo hirðmenn hans sialfs allvanlega oc varðvæitu þa kom Aumingi æinn sionlaus með allu oc fell þar a kne firir durunum Oc skræið þar at sem vatneno var niðr slægit er sar hans oc licamr var þuæginn i Oc vættezc hond hans i þui vatne þa er hann stoð upp þa ræið hann þui um augu ser En þegar iamskiot leðe guð hanum lios þess ens fagra er hann hafðe længi þarnazt Allundarlect þotte hanum sialuum oc sva margum aðrum þæim sem þar varo oc dyrkaðu nu aller menn af þui hinn hælga Olaf konong Er þa miklu miscunn væittí Oc heto siðan aller agiætlega a hann sem værðuct var Oc lovaðu guð oc hinn hælga Olaf konong æinkanlega æ siðan Sa var hærtoge æinn a irlande er Guðþormr het foríngi mikill frægr at ræysti sinni oc at hvatlæik hann var norrœnn at allu kyni Oc systur sunr hins hælga Olafs kon-ongs Kærr var hann oc virkr konongenom i dyflinne þæim er Mardagus het Oc var vingan þæira æinkar goð Nu bar sva til æinu sinni at þæir hafðu unnít sigr mikinn oc orgrynni fear fængit i hærforenne En um dag nokcon er þæir foro hæímlæiðis þa skilldu þæir skipta feno þui mikla sin a meðal æftir iam



naðe þa villdi konongrenn hava bæggia þæira luta Oc virði þa vin-gan sína litils við hærtogann oc felag skap Bað hann þa kiosa hvarn lut er hann villdi hælldr at missa fear þess allz er þæir atto baðer saman Oc ganga af skipum sinum eða æiga við hann bardaga þa syndizt hanum vande mikill i hvarotvvæggia Oc þottezk hann æigi lata svivirðingar laust skip sín oc fear muni firir ænga til giærð En þo var haska samlet at bæriazc við konongenn firir sacar þes mikla liðs er hanum fylgði En liðrs þæira var sva mikill munr at konongrenn hafðe .xví. skip En hærtogenn .v. æín þa bað hann konongenn lia ser um .í. nætr til um ræða með víní sína Oc hugði hann at hann mindi a þæiri stundu megᴀ mykia agirnd konongsens oc koma sinu male í mæri við konongenn með fortalum sinum oc hæilræðom En a þæim dægi stoð Olafs messo æftann Nv þegar er hann fann at hann fecc æigi með orðom sinum oc raðom snuit konongenom fra þæiri villu þa kaus hann ser þann lut hælldr at dæia með sœmd oc með drængskap oc lata lif sitt karmannlega en liva við skom oc við briczli Oc bera klækesorð með sva mikilli fearmissu Oc kallaðe hann þa a guð almatkan oc a hinn hælga Olaf konong frænda sínn bað ser þa fulltings oc hialpar Oc het þui til ef hinn hælgi Olafr konongr bæðe hanum lifs við guð almatkann Oc undan  kvamo at hann skilldi gera or silfri dyrlega roðo til þess hælga hus er hann huilir i Siðan skipaðe hann liði sinu oc fylcti i mot þæim mikla hærr Oc ræðr til þegar oc barðezc við hann En með fulltingi guðs oc hins hælga Olafs konongs þa lagðe hann við iarðu konongenn hværn þann mann er hanum fylgði bæðe ungan oc gamlan En æftir þann mikla sigr þa vænde hann hæím or þæirri glaðr oc fægin með allum þæim fear lutum Oc let gera roðo or silfri sva mikla at allzkostar er hon mæiri oc længri En æinn hværr maðr Oc pryddi þar með kirkiu híns hælga Olafs konongs ser til salobota til mínís oc til frasagnar iartæignar þæirrar er hinn hælgi Olafr konongr gerðe við hann Við mægni oc styrk hinnar hælgu þriningar faður oc sunar oc andans hælga þess drottens er ræðr oc rikir i hværri tið verolld verallda amen Dyrlegar sagur fara um alla kristni oc kristin lond firir iartæignum hins hælga Olafs konongs Oc i mikla garðe er hanum kirkia gorr til lofs oc til dyrðar Sva bar at æinu sinni at konongrenn i mikla garðe biozc i mote kononge æinum hæiðrnum Siðan fylctu þæir liði sinu oc ortozk a þegar oc bar-ðuzk þa bar æigi bætr at en þæir illu menn fengo sigr oc fælldu i þæiri firir konongenom flesta þᴀ girkia oc væringia er hanum fylgðu En þæir er upp sto

ðo vænto ser ænskis annars en liggia þar æftir þa qualduzt oll rað firir konongenom Oc orvilnaðest hann þa næsta undan quamo Nu i þæim suttum oc nauðum er hann var stadr þa heto þæir aller a almatkan guð Oc a hinn hælga Olaf konong til miscunnar oc baðo þann hinn a giæta guðs við tru oc með tarom væita ser fullting at sigra þa guðs anskota Heto hanum oc hinni hælgu mæy mariu vars drotens moðor ef þau hylpi þæím At lata gera þæim til lofs oc til dyrðar kirkiu i miklagarðe En æigi var minni liðs mun en sex varo um æinn Nu mego þer her goðer menn hæyra fagra iartæígn Jam-skiot bar þann guðs dyrling i sion við þa miok marga i liði kon-onggsens Gecc hann þegar fram firir þa kristnu menn með dyrlego mærki oc bændi þæim allum at fylgia ser Siðan væitu þæir til ræðe hinum hæi-ðnu hundum af miklu kappe er þæir sᴀ þann hælga konong i liði með ser oc fulltingi Oc fell þar þa firir þæim faliðum flester aller þæir hæiðrnu menn En sumir flyðu oc komozt undan með mikla nauð þui næst for konongr þaðan með sigri aftr til mikla garðz Oc let gera kirkiuna sem hann hafðe hæítít EOc let vigia hinni hælgu mariu Oc sva mikla fear luti lagðu væringiar til oc aller liðs menn til þess hælga virkis at mikil offrænd oc sva aðrer gripir gengo þa af er kirkian var full gorr Oc ínna prydd með allre þæiri dyrð oc vegsæmd er þæirr matto guði væita Sva ero oc sændar iðu-lega margar gersimar til þess hins hælga staðar er hann huilir at or mikla garðe til lofs oc til dyrðar firir marga halæita miscunn er hann hævir væitt hvært sinni er þæir hava a hann hæitit ser til biargaR Sa var græivi æinn i danmarku illr maðr nokcor oc auund  fullr ræddezk hvarke guð ne menn Hann atte ambot æina þa er ættað var oc fœdd i þrœnda lagum Oc dyrkaðe hon oc truði fastlega a hinn hælga Olaf konong En sa guðs ovinr er aðan var getet tortrygði þat allt er hann hafðe hæyrt sact fra þæim halæita guðs manne oc hans iartæignum kvað þat ækci vera nema quítt æinn oc pata Oc gerðe ser at gabbe oc at gamne lof hans oc dyrð þat er lannz folk væitti þæím hæilaga kononge Nu com at þæim dægi er sa milldr konongr let lif sitt a Oc aller kristnir menn dyrka þa villdi sa hinn ovitri græivi þui siðr þa hælgi hallda At hann bauð hælldr ambot sinni þæiri þrœnsko firir auundar sakar er hann hafðe við þann hælga mann at hon skilldi baca oc ællda omn til brauðz oc baca þegar a þæim dægi Vita þottezk hon œðe hans oc oscap at hann mindi hænni sar-lega hæmna ef hon lete æigi at þui sem hann bauð hænnni Oc giængr hon til nauðig oc bakar i omne



nom Oc kvæinkaðe míok um at hon starvaðe a sva hælgum dægi Oc hæitaðezk nu við hinn hælga Olaf konong Oc quazk alldrigin længr skilldu a hann trua nema hann hæmdi með nokcorre bænding þæirra odœma Nu mego þer hæyra maklegar ræfsingar oc fatiðlegar iartæignir Allt var þegar a æinni stundu at Græivinn varð blindr baðom augum Oc brauð þat allt varð at griote er hon hafðe bacat En er af þui griote til mínnis i þess hæga manz husi i þrond-æimi Svæini æinum saclausum var kænndr þungr glœpr Oc gallt hann at þui annars manz sem margtit er Oc rænto menn hann tungu sínni oc maleno Nu hafðe hann frett oc spurt til miscunnar hins hælga Olafs konongs oc iartæigna oc fystizk nu þangat at fara oc læita ser miscunar við þann guðs vin Oc hann kom þar til þess dyrlega staðar er hann huilir at Oc vacte þar iðurlega oc bað ser til guðs oc hins hælga Olafs konongs til hialpar oc til miscunar oc til mals oc hæilsu er hann hafðe mist firir utan sinna til værka En um dag æinn þa som

n-aðe hann i kirkiunni Oc syndizc hanum i sœmnenom maðr æinn æinkar friðr oc æigi har at væxti ganga til sin ut or skrininu oc tok hændi sinni i munn hanum oc togaðe til sin þann litla stubbenn er æftir var tungunnar Oc togaðe sva hart oc tæygði at sa hinn ungi maðr fecc æigi þolat i sœmnenom o œpande þui næst vaknaðe hann oc ræis upp hæill Oc þakcaðe varom drotne fægin samlega oc þæim guðs dyrlingi er hann hafðe hæilsu af tækit faret aðr þangat malaus at sœkia hans hælga skrín En þaðan for hann hæill oc skoren orðr til sins hæímílis Kona æinn aumlega scapað kropnað oll saman Sva at baðer fœtr lagu biugir undir quið upp Siðan var honn fœrð til hins hælga Olafs konongs Nu er hon hafðe þar længi veret oc iðurlega a hann hæitit gratanðe þa bœtte hann hænni þæirrar vanhæilsu sva at fœtr hænnar oc aðrer límír ret-tozk or lyckium Oc þionaðe siðan hværr liðr oc limr aðrum með rette skæpnu Oc matte hon æigi kriupa þangat aðr sem nu gecc hon hæil oc fægin siðan til sinna hæimkynna Brœðr .í. varo i vic austr kynstorer menn oc væl feaðer Oc atto þar oðal oc æignir allar Systur atto þæir friða hælldr at syn Oc þo æigi forsiala við orðe vandra manna sem ræyndizk siðan Hon hafðe bliðlæte við prest nokon ænscan er rikarðr het Oc þar var hæimsvistum með brœðrom hænnar hon gerðe hanum mart í villd oc oppt mikit gagn firir goðvilia sakar þa bar æigi bætr at en þa flutizk um hana o orðan Oc þui næst com firir brœðr hænnar Oc þegar er þæir urðu við þat o orðan varer þa hugðu þæir hann liclecstan til vera firir þyðu þa mikla oc bliðu er þæirra var a meðal Var þæim i þui mikill ofagnaðr sem æigi var kynlect Oc þagðu ivir oc leto ækci a siazk En um dag nokcon þa kallaðu þæir prestenn til sín En hann varðe goz æins af þæím oc quaðozc skilldu sysla nokcot aller saman oc baðo hann nu fylgia ser Hafðu með ser hæíma mann sínn þann er vissi oll rað þæira Siðan er þæir komo lanct fra aðrum mannum i stað nokcon læynilegan þa toko þæir prestenn ovaranda Oc brutu baða fotlægina a hanum Oc skaro af tungu hans oc ut stungu þæir augu hans bæðe Oc þa sa þæir at tungan blaðraðe þa reðo þæir til þess stufsens er æftir var oc drogo til sin með tong æínni Oc skaro af annat sinni Oc leto hann þar liggia halfdauðan þui næst kom til hans kona æin fatœk oc fluti hann hæím til sin Nu er hann með hænne aumlega buinn Oc vilnaðezk hann iamnan guðs miscun-nar oc tortrygði alldrigin Bað hann guð i hug sinum þo at hann være malaus Oc með sutt fullu hiartta þuí allu tru fastare er hann var siukare Oc rende hann hug sinum til þess mikla guðs dyrlings hins hælga Olafs konongs er hann hafðe aðr hæyrt mart fra sact hanns dyrðar værkum Oc truði hann þui allu hæitr a hann til allra hialpa i sinni nauð la þar lame oc allu mægni nomenn Gret sarlega oc umbdi bað hinn aumlege harmulega buinn með saro brioste þann guðs dyrling duga ser Nu aðrum dæginum þa fecc hann dur nokcon Oc somnaðe hann þa þottezk hann sia þann hælga mann ganga til sin i sœmnenom Oc kallaðe sic vera Olaf þann er hann hafðe aðr sva aumlega oc a kaflega a kallat þui næst strauk hann hændi sinni um augu hanum oc um læggi oc um alla límí hanns þa sem sarer varo Oc þa tok hann til tungunnar oc togaðe til sin tungu rœtrnar með sva miklu mægni at prestrenn quað við oc œpte oc fecc æigi þolat En þegar iamskiot æftir þess hælga manz atake þa fecc hann sva braðar bœtr af miscun hins agiæta konongs allra sínna mæina Oc sva þotte hanum er hann vaknaðe sem hann hæfði hvarke veret siukr ne sar Tungan var nu hæil oc sva augun oc læg-gírnír varo groner Oc oll sar hans varo þa hæil En at ræyna þat til sannz at augu hans varo ut stungín þa grere ærr hvit a hvaromtvæggia hvarmenom Ðat var enn æinu sinni a drottens dægi æinum þa er sia hinn hælgi maðr hafðe þessa hæims livi At hann sat oc tælgði vond æínn með knivi er hann hafðe i hændi ser Oc gaðe æigi sialfr at drottens dagr var En noreks menn hallda allvæl messo daga Sva at ængi maðr þorer at vínna um hatiðir huarke mikit ne lítít Nu kom manne æínum i hug er stoð firir hanum oc þorðe æigi at sægia hanum at hæilact var Mínntí hann þo a með orðom oc mællte sva hærra sagðe hann i morgon er annar dagr viku En þe-

gar er hann fann at hann hafðe tælct a drotens dæginum þa iðraðezk hann miok Oc samnaðe saman allum sponom oc brændi a hændi ser En er brændir varo spœnerner þa var hond hans hæil oc osviðin sem aðr var hon Slicar iartæignir gerðe almategr guð firir sakar hins hælga Olafs konongs Sem hann gerðe fyrr mæir við .íí. unga menn Er sættir varo i brænnanda omn æinn firir guðs sakar i babilonía Mægin oc styrk hafðe ælldrenn æftir natturu sinni at brænna oc æyða sva spononom En honnden a þæim hælga manne mate æigi brænna þat var enn annat sinni er hann gerðe fagrt værk æitt oc fatítt Boanda karl nokcor milldr oc mæínalaus var firir klandum rikra manna þar sem hann bio Oc gavo þær hanum þiofsoc mæir firir illzku saccer en sannynda Dœmdo hann bratt oc drogo hann til galga mote guðs lagum oc manna Oc villdu ænga undanfœrslo af hanum taka Siðan er sa vesle maðr fecc æigi skirslum firir sic komet þo at hann bæðe þa illu menn þa vætte hann ser ængra hialpa eða biarga af mannum Skaut þa male sinu af allu brioste oc trausti a guðs miscunn Bað þa hinn hælga Olaf konong væita ser fullting æftir sannyndi vil almatkan guð þui at hann biargr oft þæím miscunnsam-legᴀ er a hann hæitr er stort hava til værkat Oc værðir ero sannra ræfsinga Nu kœmr þar at locom þo at flæira se um rœtt At þæir eno vondo menn foro sinu fram við þann aumlega mann Hængia hann nu upp sac lausan firir log fram En sa hinn goðe konongr er hann hafðe oppt a kallat dugði hanum þa miscun-samlega sva aumlega sem hann var þa staddr þegar iamskiot er hann lyptizt af iardunni þa syndizt hanum sa hinn agiæte konongr hinn hælgi Olafr skiota undir fœtr ser fiol æini Oc stuðdizt hann við þa miscunn flestan allan dagenn Allt til þess er kona hans kom oc sœner til hans þago læyui at iarða licet oc ovan taka Siðan fælldi son hans ovan licet Oc komst nauðu-lega at af at hoggua virgilenn þann er um hals hanum var borenn En er þui var locet þa stæyptizt likamrenn niðr firir þat bratta berg Oc hugðu þau þa þat oll at hvært bæin minndi i sundr brotna er niðr kom En sva mikit vann hanum við varn drotten þess ens hælga mannz arnaðar orð At hanum matte hvarke tortíma galge ne virgill Oc æigi þat at langt eða hatt være til iarðar oc oslett undir Nu ræistizk hann upp þegar er hann kom niðr Oc þotte hanum sva sialuum er hann tok um at huglæiða sem draums hæfði hanum veret En þegar er hann vitkaðezk oc hann fecc mægin sitt þa for hann iam-skiot þangat sem hinn hælgi Olafr konongr huilir Sagðe ærki-biscupi oc kors brœðrom fra andværðu hvesso faret hafðe með þæím Oc hværia miscunn er hann hafðe þeget af almatkom guði firir arnaðar orð sakar hins hælga Olafs konongs Sva bar enn at iartæign æinni at ælldr kom i kaup bœ þann er hinn hælgi Olafr konongr hvilir i þa var skrín hans boret ut or kirkiunni Oc sætt í mote ælldinum Siðan liop fram maðr æinn ovitr oc barðe skrínet Oc fryði þæim hælga kononge Sagðe þa at allt míndi upp brænna Nema hann byrgi með bœnom sinum bæðe kirkiu oc aðrum husum þæím sem obru-nín varo Nu let almategr guðs sun kirkiur obrunnar stannda En þæim ovitra manne sændi hann augna værk þegar æftir um nottena Oc la þar i allt til þess er hinn hælgi Olafr konongr bað hanum miscunnar við almatkan guð Oc bœttezt hanum i hans hæilagræ kirkiu Vngan mann æinn danscan toko hæiðrnir menn Oc fluttu til vinlanz oc hafðu þar i bandum oc i haftum með aðrum hærfægnum magnum Nu var hann um daga i iarne æinnsamann varðvæizlu laus En um nætr var sun boan-dans i iarne með hanum til giæzlo at hann lœpezk æigi En sa hinn aumi maðr bæið alldrigin sœmn ne ro firir harms sakar oc sorga huglæiddi a marga vega hvat til hialpar være quiddi miokc við anauð oc ræddezt bæðe sullt oc pinslír Oc vætte ser ængrar aftr-laustnar af frændom sinum firir þui at þæir hafðu aðr tysvor sinnum læystan hann af hæiðrnum mannum Oc þottezt hann þui vita at þæim mindi þikcia bæðe mikit firir oc kostnaðar samt at læysa hann þriðia sinni Væl hævir sa maðr er æigi biðr slict illt þessa hæims sem hann þottezt þa hava beðet sva aumlect oc harmulect sem um þa er alla er ængi er varkynd a Nu ger-erzt hanum ængi annar kostr en laupa i braut Oc komazt sva undan liðr su nott Oc var skᴀmt i millum at hann ræðr til oc drepr nu boanda sunenn hœggr af hanum fotenn Oc stæmnír siðan til skogs með fiotrinum sem harðazt Oc um mor-gonenn æftir þa værða þæír varer við Oc fara æftir hanum þegar iamskiot með hunda .í. þa sem þui varo vaner at spyria þa menn upp er undan lœpezc Oc fínna þæir hann nu i skogenom þar sem hann la oc læyndizc firir þæim Nu taka þæir hann handum bæria hann oc bæysta oc læika hann nu allzkostar illa lia hanum lifs nauðulega oc ængrar annarrar miscunnar Siðan draga þæir hann hæim til pinsla Oc sættu hann þegar i myrkva  stovo þar sem inni varo xví. aðrer kristnir menn Bundu hann þar bæðe með iarnom oc aðrum bandum sem fastazt Sva þotte hanum pinslir þær er fyrr hafðe hann þolat sem þat være skuggi æinn Nær þui hinu illa er þa var at hanum boret Ængi maðr sa hann augum i þesse prisund sa er hanum bæðe miscunar Engum manne þotte aumlect um þann aumingia Nema þæim kristnum manum er þar lago bundnir með hanum þæir harmaðu oc greto bæðe hans mæín oc sína anauð oc ogiævo En um dag nokkon þa lagðu þæir rað firir hann Oc baðo hann hæitazt hinum hælga Olave kononge Oc gefsk hanum til þionastu mannz i hans dyrðar husi Er hann kœme hanum með guðs miscunn or þesse prisund Nu Jattaðe hans þesso fæginsamlega Oc gaf sic nu hanum sem þæir baðo hann Nottena þegar æftir syndizk hann hanum i sœmnenom oc mællte við hann a þessa lund Hæyr þu hinn aumí maðr hui ris þu æigi upp Hann svarar lavarðr minn kvað hann hann svarar Ec em Olafr konongr sa er þu kallaðer a aðan Oho lavarðr minn sagðe hann ec villda giærna upp risa ef ec mætte En ec ligg iarnom bundinn oc þo i fiotri með þessom manum er her sitia bunnir þa mællte hann annat sinni statt upp oc dylst æigi at þu ert laus þui næst vaknaðe hann oc sagðe felagum sinum hvat firir hann hafðe boret Siðan baðo þæir hann fræista oc vita ef satt være Vpp stænndr hann oc kænndi at hann var laus oc obundinn Nu sagðu þæir felagar hans at hanum mindi þat firir ækci koma firir þui at hurðen var bæðe læst innan oc utan þa mællte gamall maðr æínn er þar var i bandum með þæim bað at hann skilldi æigi mistrua miscunn þess blæzaða manz er hann hafðe laustn af tækit Sagðe at hann míndi þui þa fagru iartæign við hann gort hava at hann skilldi hans miscunnar níota oc heðan laus værða en æigi til vesalldar ne pinslar Nu lat við fímt oc læita duranna oc vit en þu meger ut komazt þa er tu holpenn Sva gerer hann fínnr nu dyrnar opnar læypr siðan ut sem hann matte En þegar er þæir urðu þess varer þa sla þæir hundunum oc fara æftir sem skyndilegazt En hann liggr oc læynir ser Nu ser hann hvar þæir fara æftir hanum Nu villizt hundunum faret En þæim allum villtizt sionen Sva at ængi þæirra matte sia hann Oc la hann firir fotom þæim Vændu siðan hæim aftr þaðan oc væínaðu ser oc harmaðu at þæir matto æigi fa staðet hann Nu væx dyrðar lof hinum hælga Olave kononge Fyst at upphave at hann læysti hann or iarnom oc allre prisund Siðan let hann hanum ækci tortíma er hann kom i skogenn þat hitt þriða at hann gaf hanum hæyrn oc hæilsu alla er þæir hafðu aðr baret hans hauuð oc knuskat til þess at hann var orðenn daufr af Nv er fra þui at sægia at hann komst a skip með kristnum manum .í. þæim er længi hafðu þar veret pindir oc næytu þæir nu aller saman undan at komazt Oc fluttuzt nu alæiðis væl Siðan sotte hann til þess dyrlings hus með miklum fagnaðe Beðet nu allz þess bœtr er hanum þotte mesto i skipta En þa er hann var hæill orðenn oc hæim fœr þa iðraðezc hann sinna hæita Oc gec nu a hæit sin við þann agiæta konong Oc liopsc a braut um dag nokcon Oc kom at kvælldi til boanda nokcors er hanum væitti hærbirgi firir guðs sakar En um nottena er hann var i sœmn komenn þa sa hann mæyiar .íí. ganga til sín friðar oc fagrar Oc orto þegar orða a hann Oc barðu hann miklum avi-tum Hui hann skilldi sva diarfr at laupa ifra þæim blæzaða kononge er hanum hafðe sva mikla miscunn væita Oc firrazt þann líuva lavarð er hann hafðe aðr a hændr gængit þui næst vaknaðe hann flæms fullr Oc stoð upp þegar ardægis Oc sagðe husboanda sinum hvat við hann hafðe veret rœtt En sa goðe boande let hann ængu aðru við koma en vænda hæim til þess hælga staðar þessar iartæígnir ero oss þui kunnaztar At ver fundum þenna mann i guðs æmbætte i hins hælga Olafs kon-ongs kirkiu Oc syndi hann oss a sinum límum iarna stað oc banda Aðrum manne bœtte hann þæim er vindir hafðu tækit oc tungu or hofði skoret Oc hafðe sa með laupi undan komezt Nu rænde hann hug sinum til hins hælga Olafs konongs Siðan hann var undan komenn Biðr miok gratande hinn hælga Olaf konong lia ser mals oc hæilsu þui næst feck hann mal oc miskunn af þæim goða kononge Oc gerðezt þegar hanns þionastu maðr um alla sina lifdaga Kona æin aumlega sk

apað var kropnað oll saman Sva at baðer Fœtr varo upp kropner Siðan var hon fœrð til hins hælga Olafs konongs En er hon hafðe þar længi veret oc iðurlega ser beðet hialpar oc miscunar með aum-legom grate þa bœtte hann hænne þæirrar miklu vanhæilsu Sva at fœtr oc læggir rettozt or lykcium Oc þionaðe siðan hværr limr aðrum æftir retre skæpnu Siðan gecc hon þaðan hæil til sinna hæim kynna J kaupange þæim er hinn hælgi Olafr konongr huilir i var kona su er brott fallz sutt hafðe Oc giptizt hon ungum manne Oc læyndi hon hann þui meðan hon matte En um nott nokcora i huilu þa mintizt hænnar su hin illa atquama Oc vacnaðe boande hænnar við þa miklu ogn er hon la þar oc snarflaðe brauzt a bac aftr oc vissi ækci til sín Vesall þottezt hann sínnar ogiævo Oc harmaðe miok við sva botlaust afall at hann matte ængan veg fra hænne skiliazt Oc læitar æftir við hana hvesso opt er sia bardage kom at hænne Eða nokcor lækning være hænni til bota Hon sagðe þa illu sutt vitia sin a hværium manaðe Oc ængar læcningar quað hon ser at hallde koma Nu i þæim harme enom mikla er þau hafðu bæðe híun þa kallaðe hon a hina hælgu mariu Er vist er sannu miskunar moðer Oc a hinn hælga Olaf konong bað þau gratande lia ser siukri oc harms fulri nokcora lícna Siðan teðe hon mal sitt preste nokcorom með skripta gang Sagðe hanum sin vanndkvæðe Oc læitaðe við hann hæilla rada En hann huglæiddi skiot hvat guðs orð sægia i guðspælleno Oc sagðe hænne at þæirrar sottar biðr ængi maðr bœtr nema með bœnom oc fastu En æftir þa amíníng þa foro þau bæðe til hins hælga Olafs konongs kirkiu hafðu með ser vax lios oc dyrkaðe þa hælgu hatið með fastu oc vaktu þar um nottena með margum aðrum vanfœrom mannum Oc a næsta dægi þegar þa var hatiðar dagr þess hins hælga Olafs konongs um morgonenn siðan otto songs tiðum var locet sva sem þæirri hatið somde Er sa guðs dyrlingr let lif sitt a þa foro þau hæim með sva halæitri miscunn at afra þæim dægi til hænnar ænda dax vitiaðe hænnar alldrigin su hamíngia siðan En sva mikill akave hafðe a þui aðr veret at a ængum manaðe misti hænnar sa otími Siðan er hon læið or barnœsko Siðan vox þæim sva mikill fagnaðr æftir þa guðs giævo At a hværium iamlængdar dægi þess hælga mannz messo æftans er hon hafðe hæilsu þeget þa vactu þau oc fastaðu oc falo sic a hændi guði með almusu giærðum oc bœnom Sva bar at æitt sinni i garðum austr at ælldr kom i kaup  bœ þann er holmgarðr hæítir Oc stoð æigi til minna gæigs en borgen oll mindi upp ganga Nu urðu aller menn flæms fullir Oc vændu til kænni mannz æins þess er Stephan var næmdr En hann þionaðe þar kirkiu hins hælga Olafs kon-ongs En þegar prestrenn hæyrði þæirra bœnar orð þa gripr hann i fang ser licnæskiu þess hins agiæta hofðingia oc sætr i mote ælldinum Siðan þokaðe ælldrenn alldri



gin framar en aðr var Oc varð þa sva borget hinum mesta lut af borgenne Al-valldr het maðr krypill æinn er hínn hælgi Olafr konongr grœdde Hann somnaðe uti dag æinn Maðr kom at hanum gafurlegr Oc spurði hvært hann villdi fara Oc bað hann fara til Olafs  kirkiu til lunduna þar mantu hæill værða Nu for hann oc kom fram um siðir til lunduna bryggiu Hann spurði hvar Olafs  kirkia var þa kom at hanum maðr æínn oc mællte at þæir skilldu fara baðer saman Ec man visa þer læiðena til kirkiunar treskiolldrenn var har firir durunum oc varð at vælltazt in ivir þui næst varð hann hæill Oc sa hværgi þa farunauta sinn þora het kona guðþorms dotter moðer Sigurðar er skera let tungu or hofði manne þæím er kolbæinn het firir æigi mæíri soc en hann hafðe tækit af krasa disci hæ-nnar nokcot Hann for siðan til hins hælga Olafs konongs Oc somnaðe um ottoso

ng-enn at siðare Olafs messo hann sa hinn hælga Olaf konong at hann gecc til hans oc tok í tungu stufenn oc togaðe En þegar varð hann hæill er hann vaknaðe Vindir toko mann æinn þann er halldor het A þæim dægi er Nikolas karðanale kom i noreg haluum manaðe firir Olafs messo fyrri Villdu fyst hængia hann En virgillenn slitnaðe íamnan Siðan drogo þæir ut tunguna um kværkena Skaro þar af hugðu þæir at læynazt minndi hann varð hæill at Olave kononge þessa menn sa hallr munkr baða hæila Fra þui er oc sact er sa hinn hælgi Olafr konongr gerðe i hæraðe þui er þela mork hæitir þat var dag nokcon er bœndr aller funduzk Oc rœddo um aller at þæir villdu lata gera stæinkirkiu hinum hælga Olave kononge til lofs oc til dyr-ðar En talgu griot matte hværgi finnazt þar i náánd þa er at var læitat Nu a þæím dægi er stæinmæistarenn sa skilldi a braut fara er til værksens var ætlaðr þa let allmategr guð bræsta i sundr fiall æit mikit þar i náánd oc var þaðan flutt allt griotet siðan til kirkiu virkissens siðan En hæraðs menn leto upp gera siðan með goð vilia Svæinn æinn litill tapaðezt fra frændom frændom sinum i þui hæraðe er næstr liggr kaupange En þæir varo stadder at samkundu nokcore Nu fengo þæir ser þegar lið til oc foro at læita barnsens En þa er aller vaner varo ranzakaðar þa fannzk svæinnenn hværgi Tva daga alla læitaðu þæir Oc matto hværgi finnna þa heto þæir a hinn hælga Olaf konong til miscunnar Oc skutu saman fear lutum hværr æftir sinum æmnum Oc sændu þegar samdœgnes til hans hælgu kirkiu Træystuzk hans miscunnar Oc læitaðe þriðia sinnni barnsens Oc fundu þegar svæínenn sovanda hia husi æinu  hværiu þar sem oftazt hafðu þæir aðr læitat Foro siðan hæím fægnír en aðr varo þæir i ohuga þakkaðu varom millda drottne þa dyrð er hann gerer firir þess hælga mannz saker hvært sínní er hann er beðenn miskunnaR Ðat hævi ec hæyrt sact fra iartæignum hins hælga Olafs konongs þæím sem var drottenn hævir gort firir hans saker En þetta synízt all halæitt vera er nu vækrir hug margra goðra manna oc guðs vina Sva sem sal hværs kristins mannz er agiætare at oðrlez skæpna en licamrenn Sva er oc salarennar dauði hættare oc þyngri Oc sva hæilsa dyrlegre En ovínr allz mannz kyns letter alldrigin slict at vínna nu a hværium dægi við oss sem varð forðom i paradiso Hugenom oc salonne hværs mannz spilla At sa fiannde vill taka hværn mann með svic fullri frærð þui biðr hann trua er hann tæl firir En guðs ræiði oc boðorða  brot sægir hann litils vært vera En veralldar virðing hæitr hann oc svikr hann af þui margan En guðs dom oc hælvitis pinslir queðr hann ængan mann þurva ræðazt Með þæirri villu svæik hann fysta mann þar með blækcir hann hværn dag hans af springi þess bragz næytti hann við mann æinn þann er hann svæik með sva dauðvænom drycc at hann glæymdi allra guðs boðorða Oc for með drambe oc fiandans villu En sa vesle maðr var or hæraðe þui er yriar hæita Sva aumlegᴀ hafðe fianndenn hann blindaðan at hann virði ænskis annars hæims pinslir mote munugð sinni oc veralldar girnd Eða hui var hann þa æigi svuikinn er hann gafsc i fiandans vælldi til þessa hæíms sœmdar Oc nittaðe sinum scapara Oc sagðezk or samnæyti oc fagnaðe allra hæilagra manna Siðan fylgði hann fianndans raðom oc for þui æinu iamnan fram er ferlect var EN a mote Olafs messo um sumaret þa sotte fiolde mikill til hans miskunnar þangat sem sa dyrlingr huilir hinn hælgi Olafr konongr þa for oc sa hinn vesle maðr þangat firir þess æíns sakar at hann mætte sia oc hæyra mæla oc gera nokcot þess saur  livis er hann fenge fastlegra bundit sic i annskotans villu oc faru  næyti En var drottenn er sva miscunnsamr at hanum þikcir þui aumlegare um þann er hann ser aumlegra svikinn hværn kristinn mann Nu um dag æinn er licamr þess hins hælga Olafs kon-ongs var ut borenn með halæitri tign þa tok sa vesle maðr at huglæiða um dyrð þess hælga mannz Oc sina vesolld oc æilifan ofagnað er hann þottezk vita ser firir handum er hann skildizc við þessa verolld þui næst vitiaðe hans sva halæit miscunn hins millda konongs firir nauistar saker þess guðs dyrlings at hann sændi hanum sva mikla iðran at menn þottozk sia utan a hanum hve aumlega er hann þottezk syngazt haua En þa er skrinet var flutt or stað oc til annars þa þokaðe sa hinn aumlege maðr þangat sem sa hinn hælgi licamr hafðe aðr staðet Toc þa at kalla a þann millda mann af allum hug oc hiarta með grate oc með tarom oc með harmulego akalle oc andvarpan Bað þa aum-lega þann millda konong með guðs fulltingi at læysa þau en sægu synda bonnd af ser er Fiandenn hafðe hann i vafðan Nu let guð hann níota arnaðar orðz hins hælga Olafs konongs Oc læysti hann til sin agiætlega af annskotans vælldi oc snere hanum til æilifrar dyrðar oc fagnaðar Ef hann hafnaðe þaðan ifra ann-

skotans a ægian Siðan er at þui kom er hann skilldi til skripta ganga Oc sægia preste sin mæin oc saurlivi þa þorðe hann æigi at sægia glæymdi þa oc villdi ǽigi grœða sitt synduct lif þa sændi var drottenn hanum mikla sott oc akava oc ræis hann æigi fyrr upp or þæirri en hann hafðe bœt með skripta gang alla þa guðs odygð er hann hafðe gorva þui næst fecc hann hæilsu licams oc salo Oc þottezc hann þa giorla fundit hava i sinu omægni at firir ofdrams sakar oc licams munugð hafðe hann villzc oc snuizc i fra guði oc tynn af þui salo sinni Siðan gerðezc hann þui allu guðrædare oc truare er hann vissi sic aðr ferlegra faret hava Oc flæira þat dryct er guði oc allum guðs hælgum mannum hafðe veret til odyrðar dyrkaðe drotten varn oc hinn hælga Olaf konong um alla sina lifdaga æ meðan hann lifði Marger menn sotto til hins hælga olafs konongs at iam-længd þæirri er kirkia hins hælga Olafs konongs var skrydd með pallium ærkibiscups stole Nu hafðu fluzc siukir menn .íí. af langum vegom til hælgu gravar oc hugðu ser til miscunnar oc hæilsu allra hællzt a þæim dyra dægi er sa guðrs dyrlingr skildizc við þenna hæim Oc for til fagnaðar oc til æi-lifrar dyrðar Oc fecc af þæim þrimr æinn syn sina a messo apn-enom sa er sionlaus var þangat komenn En messo dagenn sialvan þa er hælgir domar varo ut borner Oc skrinet var niðr sætt i kirkiugarðenum æftir siðvæniu þa fecc malaus maðr miscunn sa er længi hafðe veret aðr dumba aumlega En þa væítti hann varom skapara dyrðar lof með miuku tungu bragðe Kona æin var hinn þriði maðr su er þangat hafðe sott æigi skæmri læið en or sviðþioðo austan Oc hafðe hon i þæirri for mikla nauð þolat oc mæinlæite Oc margan dag mikit vas haft firir sionlæysi sakar oc ærveðes Nu træystizk hon miscunn guðs almategs Oc kom þangat farannde a þæim hatiðar dægi er aðr var gettet Siðan var hon læidd i hins hælga Olafs konongs kirkiu At messo um dagenn En fyrr en tiðum var locet þa sa hon baðom augum hans hælga skrinn For hon þaðan blið oc biart æygð með halæitum fagnaðe En aðr hafðe hon blind .xíí. vætR Væringr æinn i garðum austr kæypti ser þræl æinn ungan Oc var dumbi matte ækci mæla Oc þo hygginn oc nœfr um marga luti Nu vissi ængi maðr hværrar ættar er hann var firir þui at hann fecc ækci i fra sact þo at hann være at spurðr þess gato þo marger menn at hann minndi norrœn vera firir þui at hann gerðe vapn þau iamnan oc bio er væringiar æinir nyta Nu hafðe sa aumi maðr við sinni vanhæilsu margan drotten kannat Oc iðulega með værði veret sælldr allt til þess er kaup maðr æinn læysti hann til Oc gaf hanum frælsi firir miscunnar saker Siðan for hann i sialfræðe oc kom til borgar þæirrar er holm garðr hæítir Oc væítti hanum hærbirgi kona æin goð Oc dvaldezk hann þar miok marga daga En kona su goða sotte iamnan tiðir allar til Olafs konongs Oc dyrkaðe hon þann mikla oc millda konong Með mikilli ast oc trunaðe Nu um nott æina er hon var i sœmn komen þa syndizk hænni Olafr hínn hælgi oc mællte þat við hana at sa hinn ungi svæinn skilldi fylgia hænni til otto songs um morgonenn Sva gerðe hon sem hann bauð hafðe hann með ser til tiða i kirkiuna En þegar er hann var i kirkiuna komenn þa tok hanum at þyngiazt oc lagðezt niðr oc somnaðe meðan kæni menn væittu tiðir þui næst sa hann þann sama mann i sœmnenom oc geck til hans með slicum klæða bunaðe oc alitum i anlete sem kononne hafðe aðr synnzt um nottena Oc gaf hanum mal oc hæilsu með sinni milldi oc miscunn allzvalldande guð með fulltingi hins hælga olafs kon-ongs Þangt var þess a meðal er hínn hælgi Olafr kon-ongr var upp tækinn oc dyrkaðr sem værðuct var með halæitri tign Oc kirkian var gorr a stikla staðum i þæim hælga stað er bloð hans hafðe niðr komet Oc hann hafðe or þema hæimi Faret Nu er kirkiu skilldi vigia oc biscup var til komenn þa barsc sva at at konongr nokcor var oc þangat kom-enn i þat hærað oc var miok siukr oc matte æinkum illa var komenn þrote mikill i kne hanum Sva at bæðe bolgnaðe læggr-enn oc læret uppi fra Oc var hanum þat harðla mæínt oc omiuct Nu við þann sarsauka þa fystizc hann þangat til tiða Oc sia guðs tign oc hins hælga Olafs konongs þui næst com hann til kirkíunar Oc baro hirð menn hans hann ínnar i kirkiuna En um dagenn er ottosonge var locket þa var konongenom sact fra stæini þæim er hinn hælgi Olafr konongr fell a Oc enn kveða bloðe drivinn En sa stæinn kœmr ut i ovanværðu allterinu Siðan þokaðe konongrenn þangat til oc þrysti kne sinu oc þui er sarazt var við stæinenn En þegar iamskiot þa vitraðe hans sva halæit miscunn almategs skapara at a þæim sama apne þa tok or allan værkenn oc þrotann Oc sva miukr oc lettr varð hanum þegar fotrenn bæðe at riða oc at rænna iamt sem all-drigi hæfði hanum veret mæin at Nu skulu ver luca þesse rœðo At þæim læiðizk æigi langmæle vart er lytt hava Þungt er oc mœðe samt oc næsta um afl at skra eða at sægia þau dyrðar værk er hinn hæste burðr firir sacer hins hælga Olafs konongs dyrð oc værðlæik hævir gort Oc iamnan gerer var drottenn ihesus kristr guðs sunr sa er livir með fæðr oc annda hælgum rikir oc ræðr æinn guð utan ænda ivir verolld verallda A M E N 