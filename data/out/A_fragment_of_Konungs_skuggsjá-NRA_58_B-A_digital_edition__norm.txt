… Í augliti guðs , því at þá vǽri leitat miskunnar , en eigi sakarvarnar . En þá er guð heyrði , at Adam svaraði svá sem verjandi sína sǫk , þá mǽlti hann svá sem með reiði : Eigi skaltu mér sǫk gefa fyrir þat er ek skapaði konuna ; því at til hjúnskapar ok ynðis gaf ek þér hana , en eigi til þess  at þú skyldir með hennar ráði er  lǫgbrot gjǫra . Varaði ek þik við , at þú skyldir lǫgbrot gjǫra , ok sagði ek sakar ván , ef þú gjǫrir lǫgbrot . Hví fylgðir þú heldr vélrǽði konu þinnar  en heilrǽði mínu , nema þú gjǫrðir fyrir drambs sakir  ok yfirgirndar , at þú vildir vera jafnfróðr sem ek , ok forvitnaðir þú fyrir því þat er þér var eigi lofat ? Því guð við  Evu : hví eggjaðir þú  bónda þinn , at þit skyldit lǫgbrot gjǫra ? En Eva vildi gjarna , at annarr bǽri ávít fyrir sǫk hennar , heldr en sjǫlf hon , því at hon kvað svá at orði : ormr þessi hinn orðslǿgi réð mér þetta óráð . Hefði hann eigi skapaðr verit  eða til míns fundar komit , þá hefði ek eigi gjǫrt lǫgbrot , né bónda minn eggjat lǫgbrot . Þá er guð heyrði sakarvǫrn Evu , þá mǽlti hann reiðr : svá sýnisk mér sem þit vilið mér kenna bǽði , er þit gjǫrðuð lǫgbrot ; því at hann gaf mér sǫk fyrir þat , er ek hafða þik skapaða til ráðagerðar meðr . En nú gefr þú mér þá sǫk , er ek hefi orminn skapat . Svá skapaða ek orminn sem ǫll ǫnnur kvikendi  á jǫrðu . En eigi gaf ek hann þér til ráðgjafa , heldr lagða ek hann undir ykkart vald , sem ǫll ǫnnur kvikendi á jǫrðu . Varaða ek ykkr bǽði við at þit skylduð eigi lǫgbrot gera , ok sagða ek ykkr dauða fyrir eiga ván ef þit gjǫrðið lǫgbrot . Nú eru ekki betri verk ykkur orðin í sakarvǫrn ykkarri en áðr váru í lǫgbrotunum . Fyrir því skulu þit þola þann dauða , er ek hét ykkr . Þó at þit fallið þegar eigi dauð niðr , þá skulu þit þó langar hefndir taka í ykkrum dauða  fyri ykkart lǫgbrot . Ok engar kynkvíslir skulu þǽr af ykkr koma , er eigi skulu þessum lǫgbrotum . En þá stund er þit lifit á jǫrðu , þá skulu þit þola sorgsamligr nauðir í stað þess  er þit at gǽta kunnuð eigi frjálsligrar sǽlu . En fyrir því at þú gjǫrðir fyrri lǫgbrot en Adam , þá margfalda ek þessar nauðir þínar umfram þat , er þit skuluð bǽði kenna : þú skalt undirorpin vera veldi bónda þíns  ok ǫllum hans forrǽðum , ok sýnask hvarvetna minni fyrir þér ok lǽgri í augliti suna ykkarra . Bǫrn þau er þú getr í lostasamligri girnd , þau skaltu framleiða með sótt  ok nálgandisk lífsháska . Þú skalt ok skyld at veita bǫrnum ykkrum alla þjónustu  með starfi ok sorgsamligri ǫnn í uppfǿði þeira . Þá mǽlti guð : nú er Adam orðinn svá fróðr sem einnhverr várr , vitandi góða hluti ok illa . Varizk þér , at eigi neyti hann af Lífstré fyrir útan leyfi , svá sem hann neytti af fróðleiks eplum , fyri útan leyfi , at eigi lifi hann eilífliga í sínum sektum . Því nǽst skipaði guð cherubin  at varðveita þann veg , er liggr til Lífstrés  með eldligu sverði , þat er jafnan svipar allan veg með eldbitrum eggjum , svá at engi megi þar fram koma  fyrir útan leyfi . Því nǽst mǽlti guð við Adam : Fyrir því at þú hlýddir meir óráði konu þinnar , heldr en heilrǽðum mínum , ok neyttir bannaðan ávǫxt jarðar , fyr því bǫlvisk jǫrð í verki þínu , sú er þér gaf allan girniligan ávǫxt , svá sem með móðurligri mildi . Nú skal hon synja þér ávaxta þeira , er þér sé sǿmiligir til neyzlu , svá sem hryggliga reið . þistla ok illgresi  skal hon gefa þér í ávǫxt … … Aftrkomu minnar  , því at þess vǽnti ek til þín , dróttinn minn , at þú mant enn sýna mér lifandi geisla í dauðamyrkri . Til þess man ek jafnan stunda , at sá er glezk af mínum ófǫrum , svá sem af fengnum sigri , hann mun enn hryggjask af várri aftrkomu , svá sem yfirstiginn af týndum sigri . Þá svaraði Eva ok mǽlti : svá sem nú skiljumsk vér sorgfull , dróttinn minn , fyri sannan várn tilverka , svá munum vér enn fagna miskunnsamligri huggan þinni í nauðsynjum várum . Því nǽst hvarf guð brott af augliti þeira , en þau bjuggusk … … Vildi eiga lag við konu sína , þá leitaði hann þeirar listar , at hann mǽtti leyna glǿp sínum fyrir mǫnnum , þó at hann aukaði synð sína í augliti guðs . En síðan Nathan guðs prófeti  bar þessa sǫk á hendr Davíði alla saman , þá svaraði Davíð , svá sem dǿmandi sik , þíat hann svaraði svá : Svá er glǿpr minn illr ok þungr , at ek em dauðaverðr fyri sǫk þessa . Ok em ek vesall , at ek gaf slík dǿmi folki guðs , þar sem hann skipaði mik stjórnarmann  ok dǿma yfir folk sitt . Ok vil ek nú heldr þola dauða  en sjá glǿpr fylgi mér til helvítis . Nú með þí at ek gjǫrði syndsamlig dǿmi fyrir fólki guðs í glǿpinum , þá em ek nú búinn eftir vilja dróttins míns at þola refsingina til þeirar viðrsýndar , at eigi falli folkit í slíkan glǿp . En þá er Sannyndi ok Réttvísi litu iðran Davíðs , þá skutu þeir atkvǽði þessa dóms  undir Miskunn , því at Nathan propheta svaraði svá : Guð sér iðran … … Lifat . En guð vildi eigi unna honum nytja af því barni , er hann hafði svá synðliga getit  . Þó lá Davíð 7 daga á jǫrðu í ógleðisklǽðum sínum , ok bað hann guð því barni lífs . En guð vildi eigi heyra bǿn hans , ok dó barnit á hinum 7. degi . En þessi var ǫnnur hefnd , at guð vildi eigi þiggja af Davíði  at hann gerði honum kirkju , ok kallaði Davíð manndrápamann fyri því er hann hafði ráðit Uriam af lífi . En fyri hórkonu þolði hann þá skǫmm at Absalon , sun hans , gekk í augliti alls folks ok lagðisk með friðlu hans ok gerði hann þessa skǫmm feðr sínum í augsýn alls folksins . En þar er þú spurðir þess hvár sǫkin vǽri meiri , at Davíð drap Uriam saklausan  ok hóraði konu hans , eða var sú , er Saul vildi eigi yfrit marga drepa láta í Amalech , þá skaltu þat víst vita , at sú er sǫkin  meiri er Saul gjǫrði , því at engi er … 