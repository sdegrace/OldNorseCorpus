mællte ekki fleirum orðom við hann at sinni en firir þui at honom var kunnigt skaplynndi konnongsens þa fann hann þegar at konongenom mislikaðe røða hans oc at hann hafðe með yndir hyggiv freistat hans oc stnerezt sa hinn goðe maðr til herbyrgis sins miok ræddr oc ahyggiu fullr huerssv hann skylldi fa stnvit skope konongens til slikar vinatto sem fyR var oc la hann alla nott andvake oc kom honom þa i hugh sa maðr er hann fann i morkken-
 ne er sva tok til orðz oc hann kuazt vera heill raðgiæve i orðom sinum oc kallaðe hann þann hinn sama mann oc mællte við hann Mik minnir þa er ec tok þik i øyði morkkenne at þv sagðezt vera goðr lækner groðr-
 samlegra orða Sa hinn sare maðr svaraðe þat er vist sagðe hann at ec mællta sua oc ef þv villt nv røyna þa seg mer þat sem þer er forvitni a hinn riki maðr svaraðe oc tallde honom allt fra viðr røðro konongs-
 sens oc hans En þa er sa hinn siuki maðr høyrði þesse orð hans þa þagðe hann vm stunnd oc mælltte siðan høyr þv hinn dyrllege herra þat sem konongrenn mælltte til þin þa freistaðe hann þin at þv myndir rikit vilia vndan honom svikia ec skal geva þer til þessa mals gott rað tak skiott oc lat klippa har þitt vm huerviss sva sem munkka oc kasta i brott þema hinum sømelegomm klæðom oc tak i staðenn hervileg klæðe oc i morgon stnimma ver firir ko-
 konongenom með þessom bunaðe oc ef hann spyr þik firir hui er þu ertt sva buinn þa suara þegar frir þui herra konongr at þu sagðer i giær i okkarre viðrøðo at þv villdir slikan bunað hava silfr þa em ec nv þvi i þessom bunaðe Oc firir þvi at sva sem ec var með yðr i skemtan veralldarennar sva skal ec oc eigi firir lata at þola þat allt er þer vilið þola oc sem hann høyrðe rað hins siuka mannz þa gorði hann sem hann reð honom oc var hann firir konongenom vm morgonenn Oc þa er konongrenn sa hann firir ser sva buinn þa þottezt hann sia sannlega a hanom sanna ællskv oc staðfestu við sik En þa hellt hann firir inn fallsara oc svikara er honom villdo firir-
 koma En konongrenn sømde hann siðan myklu meir en aðr er honom þotte ser hann trygglega røynzt hava en hans agirnd oc harðlyndi var æ með vexti til kristilegrar truar oc gerði hann siðan til munka oc kristinna manna sem hann matte grimlegazt Nu for konongrenn annat sinni a veiða oc sem hann kom at skogenom þa sa hann tva munkka ganga firir ser i morkkenne oc bað konongrenn at taka skilldi þa baða oc hallda oc leit a þa grimlegom augum mælannde þesse þesse orð have þitt eigi høyrt hinir øro menn oc ovitrir mitt boðorð vm allt lannd mitt oc riki mælannde openberllega at engi maðr er þessar-
 re villu er fylgiannde skylldi innan þeirra þriggia daga verða staddr i varo riki nema dauða villdi þola En munkarner svaraðe nv erom ver a þeim veg at fara or þinv riki af þui at ver høyrðum þessor vður boðorð En ver eigum langan veg firir handum til þeirra staða er ver finnum vara brøðr firir Oc þui dueliumzt ver sva lenngi at ver þurfum at kaupa oss vistir oc þarvenndi til vegar vars at eigi þrøyti oss a leiðinní En konongrenn svaraðe þvi at sialldan leita þeir meira ser eptir mat er dauða sinn ræðaz Munkarner mællto val suaraðu þer herra konongr þui at þeir er dauðann ræðazt hugsar meir firir ser at forða livi sinv helldr en at veizlum fara en þeir ræðazt dauðan er illa hava buit firir ser i þessarre verolld En ver er nu erom bunir at døya oc hafum sva firir buit aðr at ver hirðum eigi at huerium tima er ver latom vart lif En konongrenn er freista vildi þeirra mælltte þegar sagðu þit eigi skammu aðan at þit biugguzt þui i brott or riki minv at ver ognaðum yðr dauða En með þuí at þit ræddozt eigi dauða hui flyðu þít þa vndan her ma nv i sliku høyra hegomlega trv yðra oc lygi þa svaraðu munkarner ver flyðum eigi firir þvi at ver ræddemzt dauðam nema firir þui at þin pinsl oc hefnd er æ þui meiri er þv drepr fleiri kristna menn Oc sem konongrenn høyrði þetta þa let hann brenna þa baða Her eptir let let konongrenn braðlega sennda orð vm allt riki sitt at nv skyllddi enga aðra atferð hava eða ep-
 tir leitan en drepa skylldi alla kristna menn er fynnir yrði munka oc reinlivis menn sva giorssamlega at engi kristnir menn skylldu liva i hans riki nema þeir einir munkar oc reinlivis-
 menn er krupu i hella oc i aðra løynilega staðe þa fengo þeir með þessom hætte forðat livi sinv EN svnr konongsens var i þeirri samu holl oc herbyrgi með þeirri skipan sem fyR er sagt at engi maðr kom til hans nema þeir er huers-
 daglega varo i hia honom hann hafðe nomet allskyns klerkdom oc bokføðe er maðr matte nema i þeim landum er bæðe heíbir perssia lannd oc ethopia sva sem hann hafðe æ iafnan veret með hinum villdaztum meistarum þvi at konongrenn valde honom hina viliaztv meistara er i varo rikinv huarotuegia En hann synndi i þui gafuglegt kyn sitt þui at nattura hans leddi hann skiot til allz þess nams er hann høyrði firir ser hann gerði meistarum sinum sva klerklegar spurnningar oc þeirra spurnninga veitta hann sva klerklegan andsuor at bæðe konongrenn oc hans meistarar vndraðu hans vitrleik stnilld oc hyggiu er honom var gevin konongrenn bauð þeim nv sem fyR meir at ekki skylldi honom þat firir augu koma at hann mætte nokkors skyns angr af taka eða honom mætte dauði i hugh koma en þat var miok vndarlleg at iamvitr maðr sem konongrenn hugðizt skylldu fa løynt sveininn iamvitran oc sva hygginn er nesta skildi flesta alla luti af natturu rinni þar sem flester aller froðer oc sva fafroðer vitu visan sinn dauða Miok vndraðe sueinninn hui er faðer hans villdi alldrigi lata hann vt koma ser til skemtanar sem aðra vnga menn eða hui er hann lovaðe sua fam mannum inn at ganga til hans vissi hann þo giorlla at til þessa gengo einir huerir lutir þeir sem honom varo vkunng-
 nigir grunar hann at æ myndi þo af goðo vera en eigi trøystizt hann þo at spyria faður sinn þessa mals þvi at hann grunaðe at þeir lutir være þar nokkorer er honom bære eigi at spyria en þo at hann spyrði þa þottezt hann vita at faðer hans myndi eigi honom satt segia oc ætlaðe hann þui helldr aðra menn at spyria þessarra luta zardan het einn sa af allum hans giæzlo monnum er hann ælskaðe mest oc honom truði bazst Oc einnhuernn dag spurði hann zardan hui er faðer hans myndi hann sua inni byrgia het honom þui ef hann være honom sannsagull i þesso male at hann skylldi iafnan af honom þess sømelega niota En giæzlo maðr hans svaraðe honom sem skynsamr maðr ottaðezt ef hann lygi at honom at hann myndi eitthuer/ sinni hefna honom oc sagðe honom hitt sannazta til at faðer hans hataðe cristna menn oc allra hellzt munkka oc reinliviss menn oc vtlægðe þa or ollu sini riki hann gerði honom oc kunnigt hvat er stiornnvgans meistarann hafðe spat vm hann sialuan þa er hann var fødr Oc firir þvi at konongrenn rædðezt ef þv verðr vaR cristinna manna truar at þv vilir hana ælska en varre trv brott kasta firir þvi vill hann fa hava aðra i hia þer nema oss eina er hann þykkyzt ser aðr trulega røynzt hava bauð oss fastlega at ver skylldum enga luti þa birtta firir þer er hiartta þitt eða hugr mætte ryggiazt af Sem kongs sunr høyði þetta þa þagnaðe hann þegar En þessor røða varð honom miok hugstøð oc af birttingum heilags andda stnerezt hugr hans oc hiartta til sannz guðs eptir þui sem siðar meir ma høyra i sagunni Opttlega vitiaðe konongrenn hans firir astar saker einn  huern dagh sem konongrenn kom til hans hof hann røðo sina a þessa leið herra minn með orllove at spyria huat man þessarre sorg vallda eða ryggleik er fallet hevir a hiartta mitt Sem konongrenn høyrði þetta þa varð hann miok oglæðr við þetta oc mællte seg mer hinn sæle sunr huat er þik ryggir oc skal ec giærnn-
 samlega bot a raða Hann svaraðe huat velldr þui at þu byrgir mik sva innan þessaRa borgar veggia at engi maðr skal mik hitta oc ec til enskiss mannz koma konongrenn svaraðe firir þui svnr minn at ec vil ekki at augv þin se þat er hiartta þitt rygvizt af nema þa se allt i namunda þer er þu meger gleði oc gaman af taka Sveinninn svarar vit þat sannlega faðer at þetta gaman oc gleði er mer til harms oc hugsottar þvi at huarke sezt mer val matr ne drykkr at sva bunv ef þv villt at ec hallde heilssu minní þa gef mer orllof at sia þat er firir vttan er þetta hus En þo at konongenom mislikaðe røða hans þa villdi hann þo eigi reiða hann oc svaraðe sva sunr minn ec skal gera sem þer likar oc let þegar fram leiða allzskonar riddaralegar hernneskivr með sømelegom mannum oc kononglegre sømd bauð þat skynsamlega at giæta þess at þeir skylldu i þa eina staðe hann leiða sem honom þøtte lystilegazt vera firr augum hann let firir honom fara allzskonar leikara með ymsum songom at hans hugr skylldi þar allr til stnvazst Nv einn dagh sem hann var i slikri fylgð ser skemtannde þa sa hann at vuarum ollum þeim er með honom varo tva fatøka menn annan vanheilan en annan blinndan oc er hann leít þa þa rygðizt hann nokkot oc spurði sina menn huerir ero þesser er sva ero leiðileger a at lita En þo at þeir villdi løyna hann þa þorðo þeir þo eigi firir þvi at hann hafðe aðr fullgorllega seet þat sem hann sa alldrigi fyRi oc þvi svaraðu þeir honom þesser menn hava þeskyns sott oc pinlir er mannlegre natturu kann opttlega til hannda at koma með ymsum atburðum stundum með þui at þat kømr af vheilsamu bloðe stundum af hita stundum af kullda eða vheilsamre nøyzlu er i mote er mannzens natturv oc af margskyns annaRe natturu oc vangiæzlo konnongs sunr spurði þa enn koma þessar sotter at allum monnum iafnt En þeir suaraðu eigi at allum iafnt nema þeim monnum er heilsunni tapa af oheilsamo bloðe annare vanheilsu EN spurði hann annanz sinni ef þessara fa eigi aller menn iafnt þa manv þeir auðkendir vera er þessar sotter fa eða kømr þetta vuart a menn þeir svaraðu eigi mego menn þat vita firir vorðna luti þvi at þat er þvi at þat er meira en mannleg nattura mege vita Goðom einum er þat lovat er vdauðleger ero vorðna luti firir at vita ekki spurði hann þa fleira at sinni En þo rygðizt hiartta hans miok af þessom lutum er nv hafðe hann seet oc miok huarf i fra honom fegrð anndliz hans firir þvi at eigi hafðe aðr honom firir Augu komet leiðilegare lvti Nokkorom dagum enn siðar reið hann at skemtta ser oc møte einum gamlum karlle miok fellegom andlit hans var miok rokket armleggir hans varo miok þunnskafner oc skarper miok herði lutan oc af hærom huitan tannlausan miok oc sva blesmælltan oc miok halltan at male oc þa er konongs sunr sa hann þa vndraðe hann miok oc let hann kalla til sin þvi at honom var forvitni a at vita huat vnndr er þetta myndi vera eða hueriv er þetta myndi gegna þeir er fylgðv honom þa sagðu honom þesse er elli gamall maðr oc æ sem alldr hans øygzt vpp af þesso þa minkar mattr hans oc firir þui synizt hann sva liotr oc leiðilegr þa spurði konongs sunr hueR skolu vera ennda-
 lok hans þeir svaraðu dauði skal verða enndalok hans hann spurði enn skolv slikir verða aller menn eða sumir einir þeir sagðu honom hueR er eigi døyr aðr þa verðr slikir Huerssu marga vetr hevir maðr aðr en hann verð slikr með þui at maðrenn ma eigi forðazt dauðann eða þessa vesolld er a þeim liggr þeir svaraðu honom maðr ma hava atta tigi vetra eða hundrað hitt mesta en siðan verðr maðr at døya eigi ero þa onnur efni til þat var skyllda mannzens at upp have oc sva skal æ meðan nokkor livir eptir firir þui at dauði er firir huerss mannz durum oc hann fær engi forðazt þo at sumum kome senna en sumum Sem konongs sunr høyrði þesse orð þa hugsaðe hann sem vitr maðr oc andvarppaðe miok oc mælltte Aumlegt er þessa heims lif oc heimslegt oc sorga fullt með þui at sva er þa finnzt mer sua at engi maðr mege her vruggr vm sik vera er dauðinn er ollum iamvis oc þo ovis ner hann kømr Hann for nv sva buit heim oc hugleiddi huerssdaglega með ser vm dauðan oc huerssu margskonar meinlæte er maðrenn ma þola aðr er hann døy hann mælltezt einnsamann við a þessa leið Man ec eigi døya sem aðrer menn eða man nokkor maðr mín minnazt siðan er ec em dauðr a þeirri stunndi er ec em af allum gløymdr oc i þeim tima er ec verðr at engo nema at asku oc dusti eða man nokkot annat lif vera þegar er þetta liðr eða annar heimr eptir þenna Slika luti eða aðra þvi lika hugleiddi hann opttlega oc af mykylli a hyggiu oc miok bliknaðe hann En huert er faðer hans kom til hans þa synddi hann sik glaðan oc katan at faðer hans við hans hugh skot sem siðazt verða varr þess fystizt hannn yuir alla luti at hann skyllddi nokkon mann þann finna er honom kynni rettan vegh sins lifs at vísa Opttlega spurði hann giæzl  mann sinn þan er fyR var nefnndr ef hann matte nokkon þann mann fa syst honom er þessa mætte honom bøtr raða Oc hann svaraðe ec hevi sagtt þer aðr hverssv faðer þínn hevir tekit munka oc reinlíviss menn oc alla aðra þa er þessa trv kunní at kenna þer oc firir þui venter mik at engi finnizt i þesso kononngs-
 riki Af þvi ryðizt hann miok oc syrgði oc liktizt i þesso manne þeim er tapat hafðe myklum auðøfom oc siðan lagðe allan hugh a aptr at fa Með þessom hætte leiddi hann sina lifdaga oc virði litis alla veralldlega tign oc skemtan er hann hafðe Nu meðan er hann var i þessarre ahyggiv þa leit sa miskunnar augum til hans er ollum vil hialppa er guð er allz valldannde er birtti honom rettan vegh eptir sinum vilia með þessom hætte A þema tima var ein munkr raðogr oc vitr er allan sinn hug hafðe a lagt guði at þiona En af hueri landde eða huerrar ættar hann var þa þarf ec eigi at sinni at segia hann hafðe gort ser hus oc herbyrgi i øyði morkku lanndz þess er heitir senniar hann var prestr at vigsslv heilagr annde birtti honom huat er fram for með konongs syni a inndia lanndde oc hann eptir sem guð bauð honom gek vt or øyði morkkenne oc skiptí bunaðe sinum oc tok leik-
 manna bunað oc steig a skip þat er gek til inndialandz oc kallaðezt kaupmaðr Oc eptir þvi sem guð villdi toko þeir hofn hia borg þeirri er/ konongs svnr var firir staddr oc var hann þar miok marga daga oc frette vm konongs svnar athæve oc hverir honom gengo nester oc kiærazter at þionastu oc varð hann þess vaR at sa einn maðr er fyR var getít í sagunni var honom hinn kiærazte hann gek til hans oc mællte við hann ec vil kannazt við þik herra minn giærnna þvi at ec em kaupmaðr oc af langum vegom komenn ec hevi einn agiætan gimstein falan sva at ec trvi at siallzenn se annar slikr ec hevi hann enn engom manne syndan en þvi birtti ec firir þer þetta at þu lizt mer vera skynsamr maðr oc þui bið ec þik at þv leiðir mik til konongs sunar þvi at hellzt villda ec fa honom þenna stein oc sva synizt mer sem hans gessimí mege val vera þvi at hann er ollum gessimum mætare hann lysir meðr vitrleik þeirra manna hiorttv er aðr ero vuitrir oc af hans kraptte þa gefzt daufum høyrnn oc dumbum mal oc sivkum heilssa fafroðom monnum vizsku oc visdom fiannda rekr hann oc brott fra monnum oc allt þat er gott er gerer sia steinn þeim er hann a oc ælskar oc með skinsemd giæter Giæzlo maðr konongs sunar svaraðe sva synizt mer sem þu munir vera sannsagull maðr oc staðfastr af þvi at þu ertt a þeim alldre er þer ber þat at gera orð þin ero oc likleg til þess at eigi se lokløysa eða lygi meðr þer En ec hevi sva marga goða oc a agiæta gimsteina seet at þat kann ec alldrigi þer at segia en þann stein er slikan krapt hevir með ser þa høyrði ec alldrigi enn getit oc alldrigi hevi ec enn seet oc ef hann er slikr sem þu segir mer þa lat mik sia hann oc skal ec siðan leiða þik til konongs sunar oc man hann val þer ambuna en at vsenom man ec ekki honom fra segia Barllam suaraðe satt sagðer þu þat at alldrigi mantt þv slikan stein seet hava þvi at sia hinn same er mykyl oc margfallegra krappta mætr oc agiætr En þu beiðizt at ec skuli syna þer hann hann hevir þann einn krapt með ser er ec skal birtta firir þer sa einn maðr ma hann sia sva at ekki verði mein at er skir augv have oc heill oc reinan likam hevir oc vspilttan en sa er hann ser oðruvis þa tapar hann þeirri syn er aðr hafðu augu hans en ec kann nokko af læknes dom oc synizt mer sva sem augu þin se varlla heil oc ræðomzt ec ef þv tapar syn syn þinni at ec verði luttakare skaða þins En ec hevi høyrtt at konongs svnr er reinlatr maðr oc vspilltr at ollum likame hann hevir augv skir oc biort með gløgþekre syn oc firir þui þa villda ec giærnnsamlega honom syna oc bið ec þik at þv reker mitt ærennde til hans Giæzlo maðr konongs sunar svaraðe ef sva er sem þv segir þa vil ec vist eigi sia steininn þvi at ec hevi mina lifdaga i morgum hegomlegom lutum verit augu min ero oc sem þv sagðer valla til fullz heil en ec skal reka ærennde þitt til konongs svnar sem bazt ma ec oc gek hann þear firir konongs svn oc sagðe honom eptir þvi sem hinn gamle maðr bauð honom oc sem konongs sunr høyrði þetta þa var sem hiartta hans gladdezt með nyum oc andlegom fagnaðe oc varð hann miok glaðr oc bað hann þegar eptir honom gangga sem skyndilegazt oc til sin leiða Nu sem balaam kom firir konongs svn þa heilsaðe hann honom virðulega oc bað hann sitia i hia ser en giæzlo mann sinn bað hann vt ganga oc mælltte hann þegar við Balaam syn mer þann hinn mæta stæin er þu hevir sagt i fra giæzlo manne minum Balaam tok sva til orðz uVirð-
  
 þulegt er þat herra at ec bere nokkora heimsku fyrir yðr allt þat sem ec hevi sagt yðr af mer þa er firir vttan fals oc hegoma En þo fyR en ec birtti yðr af minum visdom þa vil ec aðr nokkot røyna af yðarre vizsku sva sagðe minn meistare oc lavarðr Hinn er sa vil sæðe sinv þa fer hann vt oc hann er a vegenom þa felldr sumt niðr i hia vegenom oc koma fuglar at oc eta þat en svmt fellr i þurra iorð oc griotoga en með þui at þar var grunnlenndi oc engi vekve þa rann skiott vpp oc þornaðe þa þegar af solar ofhita svmt rann vpp i millum klungra oc hagþyrnna oc af þeirra huasleika þa fellr þat bratt niðr til iarðar oc firir verst en sumt kornn i goða iorð oc varð at avexti hundrað lutum meira en hann saðe Sua oc herra konongS svnr ef ec finn með þer fræva iorð i hiartta þinv til goðz avaxtar þa skal ec sk-
 iott sáá þar i guðs orð oc hins hæ-
 rsta krapttar með heilagre trv Oc himneskom kononge En ef ec finn her firir vera vstaðfast lundernni oc með dalegom vilia þa vil ec vist eigi kasta minv sað-
 kornne i ofrævan akr at geva þat fuglum eða dyrum eða dreiva þvi til haðs eða hegoma þvi at sva bauð mer minn meistare En mer segir minn hugr allval vm þitt mal þer til heilssv þvi at þv skallt sia þann hinn mesta stein er af hans geislum oc liose er skallt þv sialfr lysazt oc bera hundraðfallegan avoxt þer til fagnaðar oc margum oðrum Ec em hingat komenn til þin af langum vegom oc þolt margar vasbuðir i þessarre ferð bæðe a lannde firir ovinum en i have firir ofgange sioar oc þollda ec þetta allt firir þinar saker at birtta þer rað oc haminngiv bæðe til lifs oc salo Konongs sunr svaraðe høyr þu hínn virðulege maðr mik hevir lengi fyst at høyra nya røðo oc nytsamlega þa er mik mætte leiða til vrugs vegar þvi at gneisti einn er komenn i briost mer sa er køykir hiartta mít at spyria oc at vita nokkon nyan oc nytsamlegan froðleik ec hevi optlega her til leitat en engan þann enn her til funnit er mik mætte af þvisa visan gera En ef ec fyni nokkon sva vitran oc val kunnannde er mik mætte frøða með þesso þesso fagnaðar raðe þa ventir mik at þat skal eigi vera i ofævan akr sáát verða oc eigi vndir valld flivgannde fugla eða rivanndda dyra oc eigi a klungri eða hamul grytí er af harðleik gefr engan avoxtt Helldr vennter mik at ec skal vitrlega viðr taka oc varðveita oc glaðlega vndir ganga þa kenninng er ec finn mer til fagnaðar vera nv ef þu kantt nokkot af þessom lutum þa bið ec þik at þv løynir mik eigi þvi at þegar sem ec spurða at þu vart hingat af langum vegh komenn þa sagðe mer hugr mínn goða von til þinnar herkomo oc þvi let ec þik skiotazt inn gannga sva sem minn einnhuernn sannan full-
 trva oc kunníngia oc traustlega trvi ec þer mer til hialppar vera komenn nema min von verði mer at hegoma Barllaam svaraðe konongs syni þa gerer þu val er þv villt þat firir rett hava er þv røynir með með kononglego oc retto athygli oc þat staðfastlega hallda er þv røynir on hegoma oc at syna yðr þetta með sannenndom þa segi ec yðr eina døme sagu Einn konongr var mykyll oc mattogr hann for a einvm-
 huerium degi vm riki sitt til sinna nauðzynia oc sat i einum sømlegom vagne buinn með gulli oc gimsteinvm oc hann með kononglegom bunaðe oc sømelegre fylgð sins hirðliðs honom møtto tveir menn i saurgum klæðom þeir varo magrer oc skarper oc með miok bleiku andliti Sa hinn same konongr kenddi þegar oc skilldi huat er volldde þvi at þeir varo sva leiðleger oc iamskiott sem hann leit þa þa liop hann or vagnenom oc fell þegar til iarðar oc fagnaðe þeim siðan stoð hann vpp oc tok þa i fang ser oc kysti þa fagrllega Sem rikiss menn þeir sem riðu með konongenom oc stormenni hanns oc raðgiavar sa þetta þa mislikaðe þeim miok oc kallaðu hann hava gortt i þesso nøyx oc niðran sinni konongleregre tign oc þo trøyztust þeir eigi at segia konongenom sialfum nema brøðr hans oc baðo hann segia konongenom at allra þeirra raðe at hann skylldi eigi optar kononglegre tign slika vanvirðing gera En konongrenn veiti andsvor með skynsømd er hann skilldi eigi er litils goz vissi oc firir þvi at hann vissi eigi hui er konongrenn hafðe sva gortt þa gerði hann honom at skilia með þessom hætte konongrenn hafðe þa veniv at hueriv sinni er hann villdi nokkon mann lata drepa þa let hann firir garðz liði hans blasa þeim luðri er hann hafðe til þess ætlaðan Oc aller er høyrðu þa vissu þegar hueR er til dauða var dømdr Vm eitt hvert kuelld let konongrenn blasa þessom luðri þa þottezt hann vita visan sinn dauða Oc alla þa nott þa hugsaðe hann firir ser oc sinum hibilum stnimma vm morgonenn bivggia hann sik sorgar bunaðe oc kono sina oc oll bornn sin oc stoðo sva buín oll saman firir hallar durum konongsens gratannde oc valande sem konongrenn spurði þetta þa let hann broðor sinn inn ganga til sín oc er hann sa hann sua sorgfullegan þa mællte hann til hans þv hin skynlausi oc hinn fafroðe með þvi at þu ræddezt sva miok boð broðor þins yuir þer oc vissir þik þo saklausan huerssu matter þu avita mik þo at ec heilsaðe oc kysti sendi-
 menn minns herra er til minna øyrnna bar þat boð er myklum mun var mer visare til dauða en minn luðr være þer firir durum eða øyrum þviat ec veit mik marga lutí i mot minum herra misgort hava oc firir þvi synnda ec þer með þessom hætte þina heimsku oc vanhyggiv Nu vil ec tia þer hverssv ec skal aptr reka þa hina samv er þik eggiaðu at af virða firir mer mitt sømdar rað konongrenn let gera fiorar arkker af tre oc leta bua tvær vttan með gulli oc silfri oc allzskonar sømelegre vm gerð hann let þar i leggia einn sannr oc rettr mykyll oc mattogr er allt ma er vill oc af engo emni skapaðe alla luti diupt haf skapaðe hann v synilega heilaga engla vlikamlega oc vtalulega fiollda til mykyllar þionastu sem samdde mykyleik guðdoms hans eptir þat skipaðe hann heim þenna himin oc iorð oc haf oc siðan pr-
 yddi hann oc lysti heiminn með sol oc tunglí oc vtalulegom stiornnum iorðina pryddi hann með vaxannda viði berannde lauf oc bloma oc allzskonar avoxt gros groannde meðr huerskona lit oc margskonar kraptum oc með allzskonar quiquendom ymsilegra hatta havet með vtalulegom fiska kyni symiannde oc sik þar føðannde þessa alla luti mælltte hann oc var þegar gort bauð oc sagðe oc var þegar syst allt a einv auga bragðe eptir þetta skapaðe hann mannenn með sialfs sins hondum af iarðar dusti likamenn en salena gerði hann bæðe skynianndde oc skilianndde með sialfs sins anndda kueiktti hann hana oc þvi er sagt at hon er eptir guðS likneskiv goR Siðan gerði hann mannenn konong at stiornna yvír allu þui sem hann hafðe skapat Þat er skiliannde oc vitannde at þuí er kallat at salen er eptir guðs likneskiv skapað at hon hevir bæðe ivi guðs giof skilning oc sva sialfræðe til goz oc illz En þvi er kallat at maðrenn have likneskiv guðs at hann hevir krapt oc matt at styra ser til þess er honom likar þessa sømd gaf guð honom at vpphave fyrst gaf hann honom frelsi oc sialfræðe oc sømdde hann sva myklum fagnaðe at hann skylldi vdauðlegr vera sem hann oc skipaðe konong yuir alla sina skepnv er a iarðriki var eptir þat skapaðe hann konona af einv rivi er hann tok af adame meðan er hann svaf honom til hiallppar oc huarotueggia þeirra til huganar Guð gerði oc annan ælskulegan stað er hann kallar paradisum planntaðe i honom allzskonar yn-
 nilegan avoxt allt þat er bæðe var lystilegt oc at a-
 syn fagrt oc raundum søtt oc fullkomet til allz fagnaðar hann skipaðe mannenn til valldz yuir þessa sælo oc bað hann þat allt af þuisa taka sem hann lysti til firir vttan eitt tre er hann kallaðe vizsku tre oc skilningar bæðe a milli goz oc illz þat eitt firir bauð hann honom með nokkoro mote at nalgazt oc sagðe sva baðom þeim at a huerium tima er þau tøke þar a til nøyzlu þa skyldi þeim til tionar oc tapanar verða þessa luti skipaðe guð til þess at hann villdi birtta mannenom sinn brøyskleik oc at hann skylldi huergi goðs boð-
 orð briota en egi firir þvi at hann vnní honom egi allz goz ef hann kunni með hans boðe at giæta En einn af þeim englom er af sinv ofdrambe firir gerði guðs giof mote sinum lavarðe vpp risannde oc i sinv vpprisi var hann sva lagt kastaðr at hann er ollum veslare oc lægre Sem hann skilddi sina ves-
 sold oc sik sva aumlega tapat hava sinni sælo þa fann at mannenom myndi þesse fagnaðr ætlaðr vera ef eigi køme spellendr til þa hugðizt hann vist at hann skyldi firir koma þvi at engi maðr nyti þess fagnaðar er hann hafðe sik vesalega fra skilt oc aukaðe i þui sina vesolld er hann vildi firir koma mannzens fagnaðe oc eggia hann i mote guði at gera til þessa fann ser með flærð oc prettom slika vel Hann bað ormenn er sløgare var oc pretvisare en ekki annat kuikuenndi at hann skyldi meðr fagrmælom svikia evo firir þui at hann vissi hennar brøyskleik meira en adams oc mæltte við hana með þessom orðom Uit þu þat firir hui er guð hevir firir boðet ykr at nøyta oc at niota þess híns fagra avaxtar er a þui tre er er hann kallar vizsku tre þat kann ec val at segia ykr iam-
 skiott sem þit eteð af þema avexti þa lysazt oc vpp lukazt augu ykkur oc verði þit askyniande oc vitannde goz oc illz sua sem guð En firir þui at konan var skamsyn oc miok favitr oc þo til sømdar fus þa tok hon við epli oc aat oc bauð siðan adame oc hann oc siðan aat oc braut i þesso huarttveggia þeirra sins lavarðar boðorð sem andskotenn hafðe sva svikit þav bæðe þa rak guð þav or þeím hinum fagra fagnaðe oc firir sakar sinnar vlyðni skipaðe hann þeim i þetta aumlega oc hitt fa-
 tøka lif skiott liðannde oc litinn fagnað með ser havannde at þau skylldu i verollddenne með vesolld oc myklu erveðe liva Af þessom sigri er fianndenn fek a mannenom þa dirf-
 dizt hann miok oc þottezt fin-
 na brøyskleik hans oc lagðe þe-
 im mun fleiri gilldur til at svikia hann sem aukaðezt folkket oc fiolmennet þa freistaðe hann oc þui meir at firir koma mannkynínv en þa er guð sa at æ vesnaðe folkket þa villdi hann með sinni miskunn ændda a koma illzskuna at eigi tyndizt allt mannkyn af fianndanns villu Hann fann einn mann af ollum lyðinum ser lyðinn oc epttir latan er noe het hann bauð honom at gera eitt mykyt skipt er likt være ork eða husi Guð bauð þa noa at ganga i orkkena oc kono hans oc sunum hans með konom sinum hann lét oc i orkkena með noa af ollum kuiquendom goðom oc illum tvenne karllkyns oc kuennkyns oc byrgði siðan sialfr aptr þa let Guð ganga fløð yuir alla verolldena At lokenne fløðenne þa bauð Guð noa vt at ganga or orkkenne oc sunum hans oc konom þeiRa Oc ollum kykkuendom er með þeim varo oc þa tok folkket at vaxa i verollddenne oc vestnaðe æ þui meir er þeir varo fleiri með allzskyns vdaðom aukannde sina illzsku oc vgøzsko oc ovan a þetta gløymdv sialfum guði oc gerðu ser sialfer guði Svmir truðu at aller lutir skylldu sialfkrave verða oc skylldi allt skipazt með engarre forssio ætlaðv engan guð vera þann er þeir atte vndir at luta Einir trvðu at hamingian myndi fagnað oc fremd veita oc at orllog oc auðna myndv allu raða aðrer gerðu ser sialf-
 ver guði hueR eptir sinni hugar-
 lunnd trvannde a þat at þeir skylldu sina illzsku oc vdaðer með þeirra løyui drygia gerðu þeim likneskiur til tignar með honndum sialfra sinna biuggu þeim fogr hus oc agiæt mysteri kallaðu þar iðulega a þa með mivkum knefallum oc með margfallegom lutningum øptto oc greto optt-samlega ser til hialppa til þeirra er firir þeim stoðo bæðe blinndir oc daufir oc dauðir oc þvi siðr matto þeir þeim nokkot gott at þeir varo siolfum ser huarkke til illz ne goz fører En þeir varo oc svmir er gofgaðu oc ser firir guð hofðu sol oc tvngl oc himins stiornnur skildu eigi at þat hafðe hvarkke lif ne vit ser at styra nema røðozt oc vmstnørozt huer i sinni skipan oc gang eptir guðs forssio oc vilia Hinir varo aðrer er trvðv a elld oc vatn iorð eða loptt þaðan venntannde ser hialppar oc miskunnar Marger varo þeir oc er firir guð hafðu yxn oc kyr svin eða annat bufee oc onnvr iarðar-
kviquenndi bæðe dyr oc fugla lutu oc til baðo sem þau mætte þeim nokkon fagnað fa skildu eigi þat vesler menn oc vitlausir at guð hafðe mannenn skapaðan oc gorfan virðulegan hafðingia oc herra til allra forræða yuir þat er hann hellt þa firir guð oc hafðe Þat var oc mykyll fiollddi er dyrkkaðu dauða menn oc hafðu þa firir guð sumir karll-
 menn en svmir konor oc vissu at þeir varo meðan er þeir lifðu svmir hordoms menn oc sumir manndrapa menn eínir braðreiðir oc ofundsiukir aðrer oðer oc i bundum hafðer feðra banar oc brøðra oc margskonar lytum fullir sumir hallter oc litilmagne galldra menn oc gernninga vissu þeir/ þeir þo gorlla at slika hafðu þeir ser firir guð er sumir hafðu sik sialva døydda með sialfra sinna hanndum aðrer do oc af guðs hefnd af reiði dunum oc elldingum Svmir varo oc skiptir i ymis kuikuenndi Oc ælskaðu mennener eigi firir þui þessa dauða menn oc hafðv firir guð at þeir matto eigi val vita at þeir myndu engan fagnað af þui fa helldr funnv þeír ser þessa vfagnaðar vel til þess at þeir skylldi eptir sinum vilia liva oc lata allt með sinum vilia sem guð hans hafðe aðr gort oc var flest allt folkket miok sua tyntt oc tapat af þessarre villu oc vantrv þui at engi villdi hava skilníng af guði oc sinum skapara A þema dagum var maðr vitr oc skynsamr er het abraham hann hugleiddi með ser skynsamlega vm þa guði er mennener dyrkkaðu huat er þeir matto ser eða aðrum hialppa þa fann hann þetta alt hegomlegt vera hugfesti þat með ser at sa guð er þetta hafðe allt gortt myndi einn vera ollu raðannde oc vm fram alla luti dyrkkannde Oc sa einn miskunn fa er til hans stnere ollum sinum hugh oc hiarta Oc firir þui leit han til hans sinvm miskunnar augum oc birtti honom skynsamlega sialvan sik oc sina miskunn gaf honom yuir alla menn er i verolldenne varo vit oc skynsemd til þess huerssu er maðrenn skal sva guði þiona at honom þekkizt oc sva mykla miskunn laut hann af guði at sialfr guð vitiaðe hans herbyrgiss anndlega oc senndi optlega til hans sina engla oc het honom þui at hann skylldi iafnan með honom vera staðfastlega oc ser hann sannan sinn astvin gera þui het oc guð honom at hann skylldi geva hans afspringgi skilning til sanndz guðs her eptir hælgaðe guð oc blæzaðe hans ætt oc afspringi oc gaf sua mykynn auka oc avoxt hanS afspringi at þar matte eigi talu a koma helldr en a ægesannd Her eptir frelsti hann þat folk er af honom kom or anauð oc vfrelssi er farao egipta lanndz konongr oc hans heR þrøngde þeim margfallega Oc fek þeim siðan til forstiora moysen herttoga oc aaron broðor hans hælga menn oc rett-
 visa fulla af spadoms anndda þetta kyn er af abraham kom var kallat iraels folk oc með þessom tveim hofðingium gerði guð margfallegar iartteignir oc storar firir israels folkke Hann skiptti i sundr firir þeim rauða have oc let þa þar i giognum ganga sva sem a þurum velli en havet var þeim a baða sva sem borgar vegr til værnndar firir sinum ovínum En pharao konongr oc allr egiptu lanndz heR for eptir þeim oc þegar sem hann haf-
 vet vægða þeim oc gaf veg i giognum sik at ganga þa rakzt hann þegar eptir þeim með allre sinni hirð oc hernneskiu þa stnerezt þegar havet með guðs boðe vpp a pharaonem konong oc drektti honom oc ollu hans folkke Siðan leiddi guð þetta folk yvir øyði marker oc fødde þa með himneskre føzlo oc frelsti þa or margfallegre a-
 nauð með myklum iartteignum þa gerði hann oc gaf moysi herttoga sinum oc ritaðe með liafs sins fingrum a steinspialdum logh þav er þat folk skylldi skilia villu fra trv oc hegomlega guði er aðrar þioðer ælskaðu oc visaðe þeim a sannan guð oc einn oc a hann at trva er allt a oc allt ma oc ollum lutum ræðr Oc með slikum guðlegom lutum Oc margfallegom iartteignvm þa leiddi guð þa til þess rikiss oc lanndz er hann hafðe langu aðr abrahame heitit at hann skylldi þetta lannd byggia oc hans afspringgi oc ser til oðals iarðar hava oc abuðar en þat lannd var fult af ollum veralldlegom avexti þeim er til nørengar mannlegrar nattv-
 ru høyra oc er þat vtalulegt at telia huerssu margfallega er guð birtti sinn matt oc iartteignir með þesso folkke aðr oc siðan en þeir køme i þetta firir heitit lannd oc gerði hans guðdomr allt þetta firir þvi miskunsamlega at hann villdi visa þeim fra hegomlegom guðum oc syna sik með vtalulegom storverkum vm fram þat er mannlega nattura ma hyggia einn allzvalldannde guð at dyrkka oc at tigna oc villdi hann oc sva leiða mannenn aptr til þess hins fullkomna fagnaðar er hann hafðe aðr með sinv galøysi glatat Nv af þvi at maðrenn er brøyskr i sinv sialfræðe en fiannden margprettotr oc margvis oc fullvili aðr i sinni ilzsku at svikia mannenn þa stnerezt mestr þore manna eptir sinum losta oc gaðo litt guðs þo at hann synndi þeim margfallega sinn vilia þeim til hialppar Nu af þui at guð villdi eigi firir gløyma sinum hanndaverkom þo at maðrenn have margfallega mote hans vilia gortt þa fann guð þat fagnaðar rað er hann hafðe af vpp have firir seet þo at nv vare timi til komenn af sialfs hans vilia at birtta at ein getenn guðs sunr oc þat guðs orð er iafnan var með faður vallde oc iafnan maklet iafnan eiliflegtt með feðr oc hælgum anndda er at vpp hava iafnan með guði oc guð með þui oc varkyndi varom vesalldum oc brøyskleik þa tok guð manndom a sik sannan oc reinan oc let berazt með hinvm hælga annda af heilagre møy mariu sinni sælo moðor navistar vskaddum sinum hinum haleita guðdome oc alla vega vspilltum sinnar moðor møydome sva sem einn heilagr yuir engill Gabriel boðaðe møynni nyan oc reinan oc firir høyrðan burð firir vttan mannz navist þar af henni getenn guðs sunr með hælgum annda oc tok a sik mannlega natturu með skilning oc skynsømd syndizt einn i asyn i tvennom natturum fullkomenn guð oc sanr maðr oc sva virðulega giætte hins reina møy-
doms sinnar sælo moðor eptir sinn burð sem i tima oc sva firir oc allv oðru oss likr vttan illzskv Oc tok vpp a sik af sinni miskunnsemd at bøta við oss varar misgerðir oc sorger oc sivkleika oc firir þui at af synd oc olyðni kom dauði i veroldena þa var þat til hialppar at vera oc frelsis at sa løysti heiminn af dauðanom með sinum dauða er enga synd hafðe gorva oc þo saklaus oc synnda laus til dauða dømdr oc lagðe sik sialfr firir varar saker vndir valld sinna ovina En þeir vesler oc vit lausir skildv eigi hans miskunn oc matt er sialfræðe gaf sik vnndir þeirra valld at løysa þa oc allt mannkyn með sinv litilæte hæddo hann oc svivirðv margfallega oc at lykum leiddu hann bundinn oc dømdo hann til dauða oc a cross festu þessa alla luti þolde hann hinn sælo manndomr firir varar saker oc a ovan eptír sinn hælga dauða af þvi at hans hinn hægi guðdomr matte eigi með dauða bonndum bunndin vera þa steig hann til helvitis oc løysti þaðan alla sina vini oc þo at hans likamr være dauðlegr i grof lagðr þa reis hann þo vpp a þriðia degi oc sigraðe sva dauðann at hann gaf oss sigrinn með eilifri sælo oc birttizt sinum lære sueinum eiliflegr oc vdauðlegr oc var með þeim fiora tigu daga Her eptir steig hann vpp til sins hælga faður guð oc maðr sammattogr honom i ollu vallde Oc þaðan skal hann koma at døma kuika oc dauða hvern eptir sinum til verka En eptir hans hælgu vppstigning þa senndi hann sinn hinn hælga anda sinum læresueinum hælgom postolom sva sem hann hafðe þeim aðr firir heitit i likneskiu oc at asyn sem tungur gloannde oc allavega af ser ællz-
 gneista gevannde Sv hín hælga sennding gaf þeím at skilia oc at mæla allar tungur Nu eptir þetta skiptuzt þeir oc svndr-
 dreifðuzt vm alla veroldena i oll riki oc boðaðu oc birttu hælga trv skirðv siðan folkket i nafne faður oc sunar oc heilags annda oc buðu þeim at giæta þeiRa boðorða er guðs sunr hafðe þeim kennt at bioða Oc visaðu þeir margum þioðom a rettan vegh er aðr hafðu villu stigu troðet En hinn fornne andskote oc hínn illi ovin sem fyR meir buínn með sinum gilldrum oc stnorum at firir koma fagnaðe varom eggiar nv oc vpp reisir veraldlega hofðingia oc rikiss menn at pina oc at drepa kristit folk þa menn alla er eigi villdu a hegomlegh skurguð trua En hans kraptr oc mattr minkar nv huersdaglega oc þeirra allra styrkr er honom fylgia er vmattolegr er i mote guðs miskunn Nu heRa konongs sunr hevi ec sagt þer oc birt með fam orðom þa luti er þu tekr staðfastlega at ælska guð af allum hug at þa skallt þu siðan fullkomlega skilia er þv villt hiartta þitt oc hugh allavega til hans astar oc þionastu stnva En með engom hætte verðr þu askynia er eigi fylgir allr vili þinn En eptir þessa hina stniollu røðo oc fortalu þa þagnaðe barllaam Sem konongs sunr hafði høyrt sua vitrlleg orð barlaams þa varð hann miok glaðr oc stoð þegar vpp or sæte sinv oc gek til barlaams oc faðmaðe hann oc halsfengdi oc af myklum fagnaðe mællte hann sva Ef sva er sem ec hygg þv hinn goðe maðr þa er þesse sa hinn mæte gimsteinn er þu fer með oc þu hezt at syna mer er eigi høver ollum monnvm at syna er til beiðazt nema þeim einum er af heilum hug oc retre skynsemd til fysazt jam skiott sem ec høyrði þesse þin orð þa lystizt hiartta mitt með myklum fagnaðe oc huarf i brott þat vglaða myrkr er mer hevir lengi vm hiartta huarfuat Nv ef ec hevi val skilt orð þín þa seg mer ef onnur er betri þyðing þinnar røðo þa løyn mik eigi Þa svaraðe barlaam sva er vist herra minn at þesse er sa hinn mykli oc hinn mattolege kraptr er løyndr oc folgenn hevir veret firir mannum fra vpphave heimsins En nv er openberllegt orðet a varom dagum eptir guðs vilia En þo vissu marger hælgi oc rett-
 visir menn af birtting oc boðan hins hælga annda spaðo oc firir-
 sagðu sva sem nv er fram komet Oc firir þvi at þeír sao þenna fagnað fiarre ser þa fysti þa alla til at sem fyrst køme sa fagnaðr fram En þo var þeim auðit at fa þenna fagnað er nv byggia heiminn miok sva at siðaztum dagum hans firir þui at sa er nu tekr við trv oc skirnn þa er hann heill oc holppenn en sa er tapaðr er eigi truir Iosaphat mælltte vruglega trui ec þuisa ollu en nv hevir þu sagt oc þann guð skal ec heðan i fra gafga er þu hevir nv firir mer birt En þo vil ec at þv skyrir firir mer huat er mer høver heðan i fra at haf-
 vazt eða huat er þv kallar skirnn er þeim høver at hava er trvr vill vera Balaam suaraðe þat er grundvollr oc rot truar varrar at taka skirnn með staðfastre trv En skirnn reinsar huernn mann fullkomlega af allum syndum oc illzsku er hann hevir aðr gortt oc vill hann siðan af lata Sva bauð oss lavarðr vaR at ver skylldum enndr getazt af vatne oc hinum hælga annda oc af ver af honom fullkomlegan fagnað með akalle heilagra bøna til varss lavarðar Oc sva sendir hann sinn hinn hælga annda ivir vara skirnn er ver segium eptir hanns boðe Jn nomine patris et filíí et spiritus sancti amen Oc þvi byr myskunn heilags anda með ollum þeim er sva skirazt lysande þa oc til guðs miskunnar endr nyannde þa kastum ver i brott allre fornnre illzsku varre oc likiumzt ver þa guði siolfum i vpp-
 have goðra verkka at ver siam sem ervingiar guðs sunar til eilifrar dyrðar En firir vttan skirnn ma engi hialppazt þo at hann gere allt þat gott er hann ma sva sagðe vaR lausnare huer sa er eigi verðr enndr getenn af vatne oc hælgum annda þa kømr eigi i himinriki oc firir þvi ræð ec þer þetta oc bið ec at þu taker skirnn með fullkomenne trv oc allre fyrst oc fresta með engo mote þesso þui at haskasamlegt er dvalan ef þu døyr sua buit Josaphat svaraðe hueR er sv hin goða von er maðrenn skal oðlazt i skirnninni eða huat kallar þv himinriki eða huat kallar þu guðs orð er berazt let i heiminn hueR er sa oc hinn vuisi timi oc stund er siðan þui at af þeim lutum er þu er þu rødder þar vm þa rygðizt miok hugr minn oc hiarta skalu þeir er døya at engo verða eða er nokkot annat lif þegar er þetta liðr slika luti oc aðra þvi lika vildda ec af þer vita Balaam svaraðe þu spurðir huar sv hin goða von var er ec rødda vm þat er himinriki oc fra þeiRi dyrð er þar er þa kann engi at segia sva segir heilog ritning at ekki auga er sva gløgsynt at seet fae ekki øyra sva þynhøyrt oc ekki hiartta sva smasmogollt at hugsat fae þann fagnað er guð hevir i himin-
 riki sinum vinum buit En þegar er guð vil at ver skiliumzt við þenna hinn dauðlega likam þa birtir hann oss oc synir þa hina myklo sælo er yuir stigr allt mannlegt vit oc skryðir oss með eilifum fagnaðe með hælgum englom þa skolum ver með giof hins hærsta guðs oc hans navist alla þa lvti veita er nv ero oss vkunnigir þessa luti hofum ver af hælgum ritningum skilt sua sem guð hevir sinum vinum heitit oc birt oc boðat En ef þu skilr þetta eptir þui sem ec hevi nv sagt þer oc truir þesso staðfastlega oc fyllir þu truna með goðom verkum þa skallt þu sva skynda til eilifs fagnaðar en engi fær fyR fullkomenn fagnað en þar kømr Þu spurðir oc huerssu er þat matte vera at guð tøke mannlega natturu a sik firir varar sakar oc siðan birtti oss sonn boðorð En þu skalt vruglega vita at su hin hælga ritning er oss gaf þetta at skilia heitir guðspialla bok boðar oss oc byðr eiliva sælo oc v enddilegan fagnað En þa bok gerðu þeir oc fram-
 baro er með sialfum kristi varo þeim er ec sagða þer aðr af Oc hann kaus sialfr Oc kallaðe sina postola oc lære-
 sueina er eptir hans vpp-
 stigning synddu hans iaRteigir oc birttu ollum heiminum þa hina hælgu trv er han bauð at hava þar er oc sagt af þeim vhøyrilegom iartteignum myklum oc mattogom Oc þo lítít af þeim er hann gerði þar ma oc høyra þa hina hælgu pinsl er hann þollde oss til laustnar Oc sva oc vm hans hin dyra dauða oc af hans heilagre vpp risning a hinvm þriðia degi þar ma oc sia at hann er bæðe guð oc maðr Oc steig vpp til himinrikis Oc þaðan skal hann koma at ðøma bæðe kuika oc dauða En af þui at ver erom af tilverka varom til dauða dømder þa verða aller hann at þola En dauði er i fra skilnig salo likamenom siðan funar likamrenn oc stnyzt til þess emnis er hann var aðr af goR En salan fer þann veg er guð vil oc mest eptir þui sem til er gortt Oc eptir marga vetr oc mykynn elld kømr cristr varr lavarðr i verolddena með sinum mætte oc vallde miok ogorllegr með himneskre dyrð at døma allan heiminn Af hans ræzlo oc ogn skialfr oll himnesk dyrð oc hælgir englar er stannda otta fullir i hans avgliti blasa hatt i luðra oc kalla En þvi nest risa vpp aller dauðir menn oc standa firir hans domstole með vskaddum sinum likame oc salo Oc lat þv konongs sunr með engarre vantrv vera vm þetta mal i hug þer eða hiartta eða þykkyr þer nokkot vmattolegtt vera þeim er kapaðe heiminn oc mannenn af engo emni at hann reisti annant sinni mannenn oc enndrnyar mannenn af þeirri molldo er af honom varð þa er hann funaðe Ef þu villt með athygli eptir leita huerssu marga luti Er guð hevir af engo efni gorfua þa vinzt þer sia skynsemd Han tok molld oc gerði menn af en iorðina gerði hann aðr af engo efni sua vrørelega oc staðfasta sem nv er hon Huerssu skapaðe hann heiminn eða af huerv emni huar festi hann þann grundvoll a er vpp helldr heiminvm með sva myklum þunga Huerssv vaxa a heiminum viðir oc lauf oc groa gros a oc allzskyns alden Hugsa oc eptir vm mannzens getnað er sua er af litlu efni var getinn oc sva mykyt ma at førazt sem morg døme finnazt til oc firir/ ma þer eigi þykkia v omannlegtt at sa er skapaðe þetta allt af engo efni mege mannenn annat sinni vpp reisa af dauða oc annat sinni lif geva Marger menn i verolldenne ero þeir goðer oc guð-
 rædder er þessa heims þola margskyns þrøngsler oc at lyktvm hæðelega døyddyr oc drepnir Þessarra manna er oc mykyl fiolldi i verolddenne er grimir ero oc ranglater liva i heiminum með mykylli skemtan oc miok sva gengr þeim flest allt eptir sinum vilia En firir þvi at guð er miskunnsamr Oc rett sømr þa skipaðe hann þvi vpp-
risningar dag til doms at þingat føre hueR sala sinn likam með sli-
  
kum verkkum sem hueR hevir til gortt bæðe goðom oc illum sva sem segir sialfr guð at þeir sem or grafum risa vpp er þeir høyra guðs svnar rodd þa skalu þeír er goða luti gerðo fra vpp risning til allz fagnaðar En ill gerðar menn skalv vpp-
risa til verðugs doms þa setr domare vaR sinn domstol sa hinn gamle guð er skapare er allra luta oc sitr sialfr yuir þa er þær bøkr ero fram lagðar oc vpp lesnar er a ero skrivaðar oc skraðar oll var verk oc vili oc oll rað oc røðor oc allar hugrenníngar hiartta varss þa skolu oc birttazt oc vpp lukazt aller løyndir lutir þa fær engi firir sik formælenndda oc engan at kenna ser andsuor engi oc hegomleg asakan berst þar fram oc engi dramblæte oc engar saker valldz oc ofrikiss engi byðr þar oc fram mutur eða giæver sem þar verðr gortt er þeir sitia er til slikra luta stnikia þar sitr sa domarenn er allt veit Oc vil rett eitt gefr þeim er gott gerðu með hælgum englom oc himneskre dyrð eilivan fagnað vttan ennda En þeim er til illz gerðu oc til illra luta þionaðv þa visar hann með fianndanom til allz vfagnaðar þui at þeir finna alldri ne fa bot eða bata Oc verðr þa vfagnaðrenn margfallegr sa fystr er mestr er at vera skildr fra guði oc hans hínní sælo asyn oc vera visaðer fra eilifum fagnaðe oc verða at auga bragðe firir ollum monnum oc skriði a brott með skom oc svivirðing asiande allre skepnv þvi at eptir alyktar domenn er þa gerizt þa mego engi afbrigi gerazt þvi at engi ma þa firir þeim spilla er aðr er til fagnaðar visat Engi ma oc firir þeim bøta er aðr verða firir-
dømder Oc firir þui eigum ver at varazt oc viðr sia meðan er guð gefr oss tima oc stundina til Siðan skipar guðs sunr sinum sanðum Oc hinum blæzaðum bornnum a høgre hond feðr sinum En fiandenn með illum mannum ollum visar hann til eilifra vesalldda oc endlausrar illzsku Sem Josaphat hafðe þessa luti høyrt þa mællte hann til Ballaams Mykla oc vndarl-
lega luti oc þo fahøyrða se-
gir þu mer oc ero þesser lutir hugleiðandde með myklum otta oc ahyggiv er sva er sem þu segir at eptir dauða mannzens oc siðan er hann er rottenn oc af moldo orðenn þa skal hann oðrv sinni vpp risa oc skalu þeir þa er guð vekr er gott gerðu goða ambun vpp taka En vannder eptir samv hove eptir sinum tilverkka Ger sva val at seg mer satt hueR sannendi eða staðfestu have þer til þessa er þer truið þvi er þer seeð eigi oc enga raun have þer af oc trvið þo ivanar laust satt vera vm þa luti er gerazt i verolldenne oc þeir hava fra sagt er með augum hava seet þa vndra ec þat lítt at menn trui þvi eptir froðra manna fra sogn En hitt þykky mer kynleg/ er þer segið fra vorðnom lutum sva sannlega oc haveð enga raun i hondum ne-
 
 ma von eína at þui er mer lizt Barllaam svaraðe ver takum staðfestu truar varrar af þeim lutum er liðnir ero til trv-
leiks vkomenna luta þvi at þeir hi-
nir goðo menn er þessa luti sagðv oss varo eigi at hegoma røyndir helldr sannaðu þeir sagur sinar með margfallegom iarttegnom oc storom kraptum at af þui være þeir røyndir sannennda menn þo at þeir segði fra þvi er þeir vissu sannlega vkomet vera oc með þui at með sua myklum krapt oc heilagleik sannaðuzt þeirra sagur þa ifumzt ec ekki i at þeir sagðu oss af sials laustnarans orðom þa er hann mællte þessa luti af vpp-
risnínginní oc tok sva til orðz at þeir dauðir menn er i grofum liggia skalu høyra rodd guðs sunar oc þeir sem høyra skolu liva Oc enn mæler guð aðru sinni af vpp risninginni Ec em guð abrahams oc ysaac oc iacob eigi em ec guð dauðra manna helldr þeirra er liva skolu Guðs sunr senndir sendir engla/ engla sina at samna saman illþyði oc binnda þa i kippi sem illgresi til elldz matar þa skolu rett-
visir menn skina sem sol sælega i himinriki slikar fortalur sannaðe vaR lavarðr með sialfs sins iartteignum storom oc myklum Hann reisti marga menn af dauða miok sva a siðaztum dagum er hann var a iarðriki þa reisti hann af dauða einn mann þann er fiorar nætr hafðe funat i iorðu i grof þvi at hann hafðe miok ælskat hann aðr oc þvi lik-
kazt sem maðr kalle annan oc vekki hann or søfne Eptir slika oc aðrar margar storar iartteignir var hann døydr oc reis vpp a hinum þriðia degi oc marger aðer með honom at sanna hann vera vdauðlegan En þa vrðu þeirra likamer siðan i sama stað at fara En hann var hinn fyrsti oc hinn fremste i vdauðlegre vpp-
risu þessa luti boðaðu þeir oc baro vm heíminn er huess daglega varo i hia honom firir pinsl hans oc eptir Hinn hælgi pall einn af hans postolom er guð sialfr kallaðe til sins starfs meðr sinni roddu til himinrikiss oc mællte með þessom orðom Ec geri yðr kunnigt goðo brøðr þav guðs orð er hann sialfr bauð mer fram at bera Oc sva segi ec yðr sem hann sagðe mer at hann do firir syndda varar saker svmar hælgar ritningar segia sva at hann var siðan i grof lagðr oc reis vpp af dauða hui segia þat sumir menn at eigi er vpp ri-
sa dauðra manna En ef eigi risa dauðir menn vpp þa reis eigi kr-
istr vpp en ef kristr reis eigi vpp þa er tru var hegomleg En þeir ero aller tapaðer er eigi trva a hans vpp risning þvi at sva sem adamr aflaðe oss dauðans af sinni synd Sva aflaðe iesus kristr oss lifs af sinum dauða oc eptir þa vpp risning þa skal vandlega afl oc styrkr brott huerva Oc alldrigi aptr koma siðan oc þvi truum ver vruglega a vpp risning dauðra manna oc doma dag oc hina ræðelego til komo iesu krist oc eptir þat skal himinninn oc siorenn lopt oc iorð brenna oc loga oll oc braðna sem vax firir elldi Oc eptir þat skapar guð nyan heiminn oc iorð oc ollum lutum betri en nv er En at sanna þat at guð ambunar huerium sinar til gerðir eptir tilverka þa segir hann sialfr i guðspialleno at sa er gefr hinum minnzta oc hinum fatøkazta minum vin einum vaz dryk i minv nafne mer til virðingar þa skal hann hava ambun af mer VaR herra segir oc eina døme sagu af þeim hinum ogorllega doma degi oc hefr með þessom orðom Þa er mannz sunr sitr i sinu sæte oc i valldde oc aller helgir englar hans með honom þa sammnazt fyrir hann or ollum ættom allar þioðer oc þa skilr hann þa oc sundr skipttir sva sem vitr hirðir skiptir smala sinum oc skipar sauðum sinum oc lambum til høgre hanndar ser en hofrum oc kiðium visar hann a vinstri hond þa mæler hann til þeirra er a høge hond ser ero bliðlega með þessom orðom komet þer hingat blæzað bornn faður mins oc takeð með fagnaðe þat riki er yðr var ætlat oc buit af vpp-
 
 have heimsins firir þvi at þa er ec var hungraðr þa føddo þer mik þa er mik þyrsti þa gavo þer mer at drekka þa er ec var þurvannde hus eða herbyrgis þetta mæler hann þvi at allt þat sem þurptugum verðr gevit firir hans sakar þa kallar hann ser vera gort sialfum oc ma a sliku markka ambun goðra manna Aðra sagu segir hann oc til þeirra er fong hava øren oc vilia þo fam af geva tekr døme af einum rikum manne er klæddr var tigurllega með pelle oc purppura oc hellt huersdaglega tigurllet borð með allzskonar senndingum Utí firir durum hans la einn siukr maðr oc saar oc likþrar oc miok þurptugr oc fek hann eígi sva mykla almoso af hans borðe at molar þeir er i dukum vafðezt være kastat firir hann þvi at hann bað firir hungrs sakar at sløkva hungr sinn En þa er huarttveggia þeirra doo þa var lazarus borenn af englom guðs i skaut abraham sem allar rettvisar salor fora En hinn riki maðr var gravenn i helvití oc brann þar i elldi oc vrsla Oc sem hinn riki maðr leit abraham i sinni sælo oc lazarum i hia honom þa bað hann abraham miskunnar En abraham svaraðe þu hafðer salo oc fagnað i heiminum oc kunnir eigi i hondum at hava En lazarus bar sina fatøk með þakkan vttan ofund oc illzsku Nv er hann i fullzælo oc fagnaðe en þv i va oc vesolld einní sagu iafnar vaR herra iesus kristr himiriki við iarðeskan konong einn er gera let rikulega veizlu til þess at gera brullaup svnar sins með mykylli tign oc vegsemd oc sagðe hann þetta eigi firir þvi at i himinriki se huarke matr ne drykr eða aðrar kraser til nørengar eða føzlo Nema helldr firir þvi at fa froðer menn oc v uitrir fa eigi skilning himneskra luta nema þeim se með einum huerium skilníngum sagt er þeim se eigi aðr openberllegt Oc segir hann at konongrenn let openberllega ollum til bioða oc harre roddu til kalla at þingat skylldu aller til søkea þeirrar samkunndar oc skylddi vera fagnaðr huerium eptir sem sialfr villdi Nv var sa mykyll fiolldi af þeim monnum er boðet var firir leto oc villdu eigi koma funnv ser til þessa einar afleiðingar oc aðrar Sumir kuaðozt eignir hava køyptar ser oc hafðu þeim eigi annat en at fara þingat oc sia þær fyrst Sumir varo oc þeir er eigi kuaðozt mega missa at reka kaupferðer sinar þeir varo oc marger er ser hafðu kuanfangs leitat oc kuaðozt þui eigi mega koma Sem konongrenn sa þetta at þeir firir leto at koma er fyrst var boðet þa let hann kalla aðra iafmarga oc var þa fullt holl oc herbyrgi konongsens af brullaups mannum oc boðs-
liði þui nest gek konongrenn sialfr inn at skyna vm boðs menn sina oc sa hann einn mann klædan i þeim bunaðe er eigi var bærelegr i sliku samsæte oc mæltte til hans þu vinr hui komt þu hingat með þema bunaðe er eigi ber at bera i þessom fiollda fund En hann þagðe oc svaraðe engo þa bað konongrenn sina menn taka hann oc binnda hendr oc føtr a honom oc kasta honom i hina nezto myrkua-
  
stofu Nu þa menn er kallaðer varo oc villdu eigi koma iafnar hann við þa menn er boðað var trv oc hafnaðu siðan firir skurguða saker eða annarar villu En þann mann er i vbærelegom bunaðe hafðe til brullaups kallar hann likan þeim kristnum monnum er við trv hava tekit oc livir þo vsiðlega oc saurgazt af sialfs sins verkkum oc verðr þui visat fra myklum fagnaðe til myrkra pinsla oc venndilegs v fagnaðar EN iafnar vaR herra i einni sagu við himinriki til likennda tiv møyar er toko v með ser oleom til goðra verka en þær fim er meðr tomom keralldum foro Jafnar hann við þa menn er við trv hava tekit oc liva þo vtrulega oc þa er huarer tueggia ero kallaðer til þess hins mykla fagnaðar þa fylgia þeir sinum lavarðe er aðr hafðu val firir-
buizt en þeir sem eigi hofðv aðr varazt viðr komo siðan oc beidduzt inngangu oc þa svaraðe herra herbyrgsins at hann kuazt eigi kunna þa oc eigi hirða huerir varo Einn heilagr maðr er heitir isaias prophete mæler enn vm domadag af guðs munni Ec skal saman sanka af ollum ættom firir andlit mitt oc skolu þa sia aller mitt valld oc riki oc styrk oc dyrð oc þa skal ec gera nya iorð oc himin nyan mer til alizs i augliti minv Oc skal margr koma at sia likame þeirra manna er niðzt hava a mer oc minum lagum þvi at ormr sa er slita skal þa sa skal alldri døya En elldr er brenna skal þa sa skal alldri slokna Oc skolu þeir verða at angre oc auga-
bragðe allar skepnur Oc enn mæler prophetenn af þeím sama degi Oc sva skal himinninn saman vef-
viazt allr sem maðr kaste bokarbloðum saman oc allar stiornur skolu falla af himninum sva sem lauf af vinviði Hemdar dagr guðs kømr með øðe oc reiði oc skal hann øyða heiminn oc drepa synduga menn or honom Engi himintungl skalu þa geva lios oc a miðium degi skal sol fela geisla sina tapat hevir oc tung líoma sinum vei er þeim þa er þat skiptti gera a er kalla gott illt kalla þat søtt er beiskt er Oc þat beiskt er søtt er Huat skalu þeir þa gera a þeim degi er guð vitar yðar huert skalv þer þa flya yðr til hialppar Oc enn segir annar prophete Þat er hefndar dagr guðs oc miok ramr þa skal þrøngea styrkum monnum sa dagr er reiði-
dagr dagr oc ømdar dagr myrkra oc skuma dagr þoko oc oðz vinndz dagr luðra gangs oc her-
ops yuir storborgom oc bøom kastalom oc turnnum þat segir hann Ec skal þrøngua illviliaðum mannum þeim sem syngazt i mote mer þeir skalu ganga sem blindir menn gull þeirra oc silfr oc oll auðøve skal eigi mega frialsa þa a þeim degi Daun konongr oc propheta segir oc sva vm doma dagh guð varr man koma openberllega Oc eigi miok þegiannde elldr man koma brennande i hans augliti en vm huervis hann øðe-
straumar oc annat sinni segir hann þu drottenn minn oc domare er dømer iarðeskar þioðer ris vpp til rez doms þui mannleg hugsan iattar rett-
døme þinv oc gelldr huerium retta skulld eptir sinum verð-
leikum Marga luti slika oc þui vm lika mæler danid oc adrer prophetar vm doma dag Oc sva hueria ambun huarer hava illir eða goðer EN er barlaam hafðe loket røðo sinni langre oc stniallre þa komzt Josaphat miok við oc mællte með tarom þesse orð til Barlaam val skiliazt mer þau orð er þu hevir sagt mer með langre røðo oc harðlegre oc allzskostar miok vndarlleg Nu gef mer heilt rað oc hollt huerssu ec skal heðan i fra sua liva at ec mege forðazt oc firrazt pinslir oc kuol þau er syndugir menn þola at ec mætte helldr oðlazt helagra manna samvist Þa suaraðe Barlaam sva finn-
num ver a bokom ritat firir oss Oc þa er hinn hælgi petr predikaðe firir folke hælga trv þa komozt þeir miok við oc spurðv hann huat er þeir skylldu at havazt oc hann sagðe þeim iðrizt oc af-
latet syndum yðrum oc takeð skirnn oc retta trv i aflausn synda Oc þegar skolu þer fa fagnað heilax anndda þui at ollum heitr guð sinn fagnað er a hann kalla huart sem þeir ero nær eða fiærre þat hevir guð nv birt með þer er hann senndi þer visenndi einnar truar þo at þu værer miok fiarre af þvi at þu þionaðer aðr fiandanom heldr en guði oc skurguðum blíndum oc daufum oc skynlausum En nv með þui at hann gaðe þin þa giæt þess at þu gløymir honom eigi Oc skallt þu af þvi fa skilnig bæðe stundlegra luta oc vstundlegra En ef þu frestar heðan i fra þa mannt þu bratt fa bendding oc harða hefnd af guði þvi at nv kallar guð þik fra myrkrum oc til lifs En þat þykkyr mer vera huerri heimskv frammarre at trua a þau guð er hegomleg ero oc mego engan fagnað ser eða sinum vinum Oc skal ec segia þer eina døme-
sagu þa er mer sagðe einn vitr maðr hueriv þat er likazt at hyggia ser þat er alldri verðr engom til liknar EN hann hof sva røðo sina einn veiði maðr tok einn fugll með list þann er heitir filomena a latinv en a norreno heitir susvort sumir kalla oc niktigalo Oc þa er hann hafðe tekit fuglinn þa villddi hann drepa fuglinn oc eta hann siðan Oc er sva sagt at fuglinn mællte viðr hann þessom orðom þv maðr huat gagne ætlar þv þer i minum dauða vera enga makfylli matt þu þer af mer gera en ef þv villt frelsi geva mer þa skal ec þann trunað geva þer er þer skal vera til nytsemdar alla þina daga oc til mykyllar gipttv ef þu kant til at giæta Nu sem hann høyrði huat er fuglinn sagðe þa varð honom annars hugar/ hugar viðr oc sagðe at hann skylldi geva honom gott frelsi En hann sagðe honom nokkora nya lutí sannlega fuglinn sagðe honom stunnda alldri a þat at þu meger þvi na er þu matt alldrigi fa syrg oc alldri eptir þui sem þv tapar oc er vonlaust at þu faer trv oc alldri þvi er vmattolegt er at verða mege En ef þu kantt þesser þriv rað i henndi at hava þa skal þer mykyt gagn af standda Oc firir þui at mannenom hugnaðe val orð fuglsins þa løysti hann fuglinn oc let i brott fara siðan villdi fugllinn røyna ef hann hefði nokkora nysemd af hans raðom tekit Sem hann sat vpp i viðinvm laus þa mællte hann til veiði mannzens þu vissall syrg nv illt rað er þu tokt af iamgoðo efni sem þu hafðir at þu tynddir oc tapaðer sva fagrum feng oc giætter eigi þa er þer var gevin Ec hevi i kuiði mer einn mynn gimstein mætan oc agiætan meíri at vexti en gambrs egg Nu varð veiði maðrenn viðr þesse orð gøysi vglaðr Oc iðraðezt miok at hann hafðe fuglinn sua bratt lausan latet oc villdi nv freista ef hann mætte fa natt honom annat sinni oc mællte til hans fylg mer heim til herbyrgis mins Oc skal þer þar sømelega fagna oc með ollum goðvilia geva þer løyvi brott at fara þa suaraðe fuglinn Nu finn ec þik sannlega fol vera oc full komet fifl þui at þat rað er ec kennda þer þa kunnir þu vist eigi at nyta Oc tokt þu þo glaðlega viðr Ec reð þer þat hitt fyrsta rað at þu skylldir alldrigi syrgia eptir þui er þu matter eigi fa þat reð ec þer annat rað at þu skylldir eigi fyssazt eða freista at fa þa luti er þer være vmattoleger Oc leitaðer þu nv þegar viðr at taka mik oc mat með engo mote flivga i loptte sem ec Sua reð ec þer at þu skylldir enggan trunað a þa luti leggia er allzskostar ero vtruleger Oc matt þu nv þegar markka er ec laug at þer þa truðir þv mer er ec sagða þer at ec hafða i mer þann gimstein er allavega er meiri en ec huerssu myndda ec þat mega hylia sua mykynn steín er ec em allzskottar minni Sua lizt mer sem þeir vuitrir menn er trva a þau skurguð er þeir gerðv sialfer með sinum hondum sua sem þau have þa gort er af þeim varo goR oc hava þeir þa i giæzlo sinní at eigi skolo þiovar stela þeim oc kalla þa giæzlo menn heilsv sinnar er eigi fa sialver giætt sín Oc hyggia þat heimskir menn at þeir geve þeim allt gott er allddrigu vrðu nokkorss goz eigannde En þeir er gofga þa gavo þeim fee er gerðu þa oc i þann stað er þeir verða niðr settir komazt þeir alldri or nema þeir se bornner annat huart a bake eða a brioste oc ero þeir tapaðer oc tynndir er a þa trva oc firir þui hevir guð val gort við þik at hann hevir heðan kallat þik or þessarre villv oc vantru Oc firir þvi skil þik sem fyrst fra falsom guðum þo at þeir se marger þa mego þeir þo litit oc aller sialver sundrþykkir viðr sik En ver hofum aller einn guð kristnir menn er heilagr faðer er En af honom ero aller lutir skapaðe Oc ver aller i hans miskunn Oc einn er iesus kristr sunr hans oc aller lutir ero firir hans saker skapaðer oc ver erom firir hans saker sva sem segir heilagt guðspiall oc aller lutir varo með honom gorver oc ekki var fyRir vttan hann gortt Einn guð er oc heilagr anndde annde goðrar aeggianar oc rettvis annd þessar þrar skilningar þa er huer sem ein einn guð oc þo allr einn guð A þessom þrimr skilniggum þa er ein nattura oc eitt valld oc riki oc einn mattr oc ein dyrð oc eín staðfesta En þo er skiptti a skilningum en vskiptilgr i guðdome Einn er faðer er eiginlegt er at vera vgetínn Einn er oc sunr er eiginlegt er at vera getinn Einn er oc heilagr annde er af huarom tveggia gengr fram faðer oc svnr þvi dyrkum ver einn guð i þrimr skilningum at hann er einn guð ser sialfr vskiptilegr Oc af þessarre guðs boðan oc birting kom ec til þessa lanndz at kenna þer þa trv er ec hevi sialfr fra blautbarns beini haptt oc halldet til elli daga minna Oc ef þu truir staðfastlega þa ertt þu holppenn En þesser lvtir er nv ero i þinv vallde Er hegomleg dyrð oc heimsins mvnugð þa skal skiott fra þer liða Oc þik firir lata huart sem þu villt eða eigi Oc skallt þu þa i staðann i þronga grof oc alla vega þryst at þer mollden með maðkum En þa skiliazt i fra frendr oc felagar oc allz skraut oc skartt heimsins oc eptir þat er engi annar vegrenn en til pinsla oc kuala þar til er domadagr kømr Oc þaðan verðr þa visat bæðe goðom oc illum huerium i þann stað er til hevir gortt oc fa siðan huarger þaðan aptr huarf oc ef þu gar þesso fagnaðr þess er guð hevir sendt þer oc fylgir þu honom af ful komlego hartta oc firir lætr þu allan hegoma heimsins þa høyrir huat þer kømr til hannda þaðan af Ef þu sezt niðr þa skalt þu vrygr vera En ef þu stendr vpp þa skolu styrkkir stuðlar styðia þik allavega Oc ef þu sofnar þa skallt þu i høglivi svilazt oc engan lut ottazt enga ogn eða ræzlo skal fianndenn mega føra at þer nema sva skallt þv vera vrugr oc vrædr firir hans list oc lokkan sem leon firir sma dyrum oc skal allavega til þin koma gleði oc gaman fremd oc fagnaðr En fra þer skal i staðenn sorg oc sott oc allzskyns rygleikr Oll verk þin skolu lysazt sem daxbrun oc heilsa þin með þer huervitna vera þegar þv biðr til guðs þa er hann buinn at høyra þik oc þegar er þu kallar a hann þa er hann þegar með þer oc ner þer með þessom andsvarum Ec em sa guð er skiott gløymir misgerðum þinum oc eigi vil ec þat opttar mvna ef þu villt iðrazt oc af lata Oc með skynsemd til skripta bera þo at þinar syndir se aðr liotar oc leiðilegar sem kol eða ketilrim þa skolu þær skiott huitna sem nyfallenn stnior Sua er vaR heRa miskunnsamr oc skiotr til allra vmbota þegar er til hans er leitat Josaphat svaraðe oll þin orðrøða þykky mer goð oc þo miok vndarlleg En þo trui ec ollum staðfastlega þui at aðr en ec sæ þik þa var mer miok leit at þiona þeim skurguðum er varer lanndz menn gofga En þo af þui at ec ivaðomz þa gerða ec þo sua sem ec at þeir gerðu firir mer er ec hugða at betr skylldu kunna En nv heðan i fra af þinni kenníng þa vill ec fullkomlega af lata at þina þeim Oc fysumzt ec nv fastlega at gerazt guðs þræll oc staðfastlega mik vndir hans boðorð at binnda ef ec væra þess verðr ef hann villdi mik með iðran taka þo veit ec mik við hann misgortt hava En af þui at þu kueðr guðr sva miskunnsaman vera þa trøysti ec a hann at hann vili miskunsamlega til min gera þui at nv em ec buinn at taka bæðe við skirnn oc ollu þui oðrv er þu ser at mer mætte i sætter koma við minn lavarða oc lausnari Sva oc ef þat fullnazt til allz at trua a skirnn at taka eða skal nokkot fleira fylgia at koma ser i sætter oc samþykki við sinn skapara oc seg mer þetta gerssamlega huat ec skal siðan gera Barlaam svaraðe eptir skirnn skallt þu hallda þik fra ollum lostom oc lytum oc fullgera sva fagrt smiði a goðom grundvelli þui at tapað er truin þegar er eigi fylgia goð verk sva ero oc goð verk enskis verð vtta trausta trv hinn hælgi petr postole kennir sva at ver skolum firir lata likams losta-seme oc andlegom verkkom En hann segir openberlleg verk vm þau er likamenom fylgia Þessor kallar hann þau verk hordom fullivi lostasemi skurguða atrunað galldr gernninngar vuanato þrættor bak-
mæle reiði deilldr sundr-
þykkiu Margbrøytni afund-
syki Manndrap svik bolvanar fula/ agirnð oc aller hegomleger lutir ofdrykkia ofat oc annur slik ill-
verk en þeir er slik verk gera þa skolu eigi oðlazt himínriki Þessor kallar hann andleg verk rettan kiælleik til guðs oc nagranna sins Her meðr gleiði þolenmøðe langhygiv gøzska goðvili høgvære tru hofsemd frahald illra luta reinleikr salo oc lakams litilæte hiartta iðran almoso gerð menzska vokur røkeleg iðran liðinna misgeerða tar oc sorg sva firir sinum syndum sem annaRa manna nannga sinna Slikir lutir oc aðrer þui vm likir verða með goðvilia saman bundnir auka oss vpp stigning oc at gera oss veg oc graddor til vpp stigningar salom varom til himinrikis þesser lutir ero þeir er ver bioðom staðfastlega at hallda eptir skirnnina En þui ollu at hafna er þesso er gagnstaðlegt En ef ver fallum i hinar fornno syndir oc huerfum aptr til hinnar fyrrv misverka sem sundr til spyu sinnar þa kann lettlega at vera at oss kunni til hannda at berazt sem i guðspialleno segir þa er vm slik dome oc er takat með þessom orðom Þa er vreinn anndde skill viðr mannenn eptir þat er hann þuær af ser synddir i nyrri skirnn þa fer fianndenn viða vm auðnir oc bygðir oc leitar huillddar oc fær engar oc mælezt silfr viðr Ec skal huerva aptr til herbyrgis mins þingat sem ec var vanr at vera oc er hann kømr til þa hittir hann þat tomt oc ser tøkelegt þui at maðrenn villdi eigi þess goz giæta er hann hafðe viðr tekit i skirnninní oc firir let hann sva nyfenginn fagnað at hann fylgði hinum fornna sið oc hinni fornno veniv sinni oc þa stnerezt sa hinn vreini anndde brott oc kallaðe hann þa siau felaga sina enn verri oc illzkufullare Oc gengo þeir aller saman i þat herbyrgi er hinn var i aðr einn Oc verðr þa hinn øfre lutr þess mannz allavega verri en aðr þvi at skirnnin þuær af oll vkyni þau er fyrir hana verða goR Oc er mykyl vornn firir allauega vm huerviss mannenn meðan er hann kann sialfr til at giæta en engo ræðr skirnn sialfræðe af mannenom þui at sva ma hann siðan misgera sem aðr Eigi sløkker hon þar syndir er siðan verða gorvar Oc þui skylddi maðrenn siðan val varðveita sik fra allu illu þvi at sva mællte vaR lavarðr þa er hann sennddi læresveina sina at skira folkket in nomine patris et filii et spiritus sancti amen Hann bauð þeim at varðueita val kenníngar sinar oc boðorð oc kenna sva aðrum sem hann hafðe þeim kent hann sagðe oc at þeír skylldu at þeir skyldv eigi ælska veralldleg auðøve er rikir villdu vera i himin-
riki otta fulla oc rædda oc iðulega i mykylli ahyggiu oc hugsott vm sitt livi i þessarre verolld ef þeir villdi stunda til gleði oc himinrikis hann bauð þeim oc at þeir skylldu høværer vera oc iafnan fysazt til rettvisi miskunnsama oc glaða til goðgernnínga varkunnannde annarra vesalldum reina i hiartta oc hallda sik ifra ollum vreinandum bæðe lifs oc salo Oc þola val heipt oc heítan sinna vuina anauðir oc avarkoste þynglir oc þrøngsler er þeir føra at yðr firir minannar sømdar sakar þo at þeir vili spernna yðr fra þeim fagnaðe er ec hevi yðr ætlat þa vereð þo traustir oc vruggir af minum heitum oc himinrikis fagnaðe er yðr er buinn oc þeim ollum er yðrum fortalum fylgia oc goðo livi vilia liva lysizt þeim vegr oc gerizt gata folkkeno til fagnaðar oc þer haveð sialver sælo en guð lof af yðru livi Enn segir guð i guðspiolleno Sua segir at guð bauð moysi herttoga sinum at telia firir folkkeno þau logh sem hann bauð honom þu skallt ælska nannga þinn oc hata vuin þinn en ec byð yðr oðru vis ælskeð oviní yðra oc gereð þeim gott er hata yðr oc biðit firir þeim er avannda yðr oc likizt i þui hinvm sæla feðr yðrum himneskom kononge er sitt lios oc sol letr sva skina yuir synnduga sem yuir rettvisa oc slikt regn yuir illa sem yuir goða Gereð eigi ranga doma þa skolu þeir eigi verða rangdømder firir gevet helldr þa firir gefzt yðr Samneð eigi her saman fee eða auðøvom sem molr eða motte etr oc øyðir oc þiovar niðr-
grava oc brott bera afleð yðr þess fiar oc auðøva er huarke ma firir koma molr eða motte þiovar eða rans menn er a þvi hava hugh sinn oc hiartta Vereð eigi otta fullir vm føzlo matar eða drykkiar eða klæðe þui at himneskr faðer yðar veit yðr allz sliks þurvi vera sa er yðr gaf likam oc salo Hugsið eptir flivgande fuglum er huarkke hava akr ne æng Oc føðazt þo eptir hans forssio Seeð þav hin fagru blom er iorð-
  
þin ber lilíu oc ros oc annur ynnileg gros huerssu i fagru blome er þau vaxa Allt hugsar þetta firir himneskr faðer vaR Oc firir þvi kalleð æ fyrst oc fremzt a hans miskunn með staðfestu oc skal hann yðr alla luti gnoglega geva Vereð eigi oc hugsiukir huat siðar-
meir skal fram koma þvi at faðer yðar himneskr huat er yðr høver gereð þa eína luti yðr iamkristnum er þer vilit sialver af oðrum þola stnvizt til þrongar inngangu þvi at viðr vegr oc breið gata er su er leiðir til lifs oc vilia þui faer finna oc fylgia Eigi kømr sa hueR til himinrikis er kallar at eins til min a þessa leið Herra minn herra hialp mer nema sa er fylgir vilia faður mins Oc minum boðorðom Sa er nokkon lut ælskar meir en mik þa ælska ec ekki hann þesse boðorð oc onnur þui vm lik kenndi iesus kristr sinum læresueinum sioluum Oc bauð þeim at kenna aðrum kristnum monnum oc þessarra luta skolum ver aller val giæta er ver vilium þa korono fa er guð hevir sinum vinum buít Þa suaraðe Josaphat ef sva er sem mer gefr skilning til þa finnzt mer sua i ef maðr brytr eptir þat er hann hevir skirnn tekit eitt boðorð eða tvav at þa hevir hann miok sva firir-
gortt allu þui goðo er hann hafðe aðr til stunddat Barlaam suaraðe honom með þessom orðom eigi skallt þu konongs sunr þvi likan skilning hava a þesso male þvi at til frelsis oc lausnar mannzens tok guðs sunr manndom a sik vissi hann mannenn miok brøzskan oc auðkomlan i natturunní Oc firir þui gaf hann oss lækneng til þessarra sottar heilsamann groðr lagðe hann til þessa sarss sva sem vitr lækner oc bauð oss at bøta þo at ver brytim með iðran retre oc sannum skriptta gang til af lausnar synnda varra Eptir þat er maðrenn hevir tekit retta trv i skirnninni þa er hann reinsazt i vatneno oc hælgum andda Oc i afþuætte allz þess illz er fyR fylgði honom þa þarf maðr ekki annat sinni skirazt i vatne þui at hín fyrsta skirnn endnyar mannenn til hins bazta tima er hann var aðr En með iðulegre iðran oc með optlegom tarom oc margskyns meinlæte firir gevazt syndir manna meðr margfallegre miskunn lausnara varss Annur skirnn er kallað afþuattar skirnn syndanna með iðulegom tarom oc trega oc hevir þat margan frælst fra syndum þui at engi synd eða misgernning er sva mykyl at eigi er guðs miskunn meiri oc hans gøzska ef ver verðum eigi of seinir til aflaz oc yuírbota oc høver þui at varazt oc viðr sia at eigi kome fyR dauði firir dyR þvi at eigi maðr siðan iðrazt þo at hann vili er salen er skild við likamenn Sva segir salamon at huarkke er i helviti vittr leikr ne visdomr þegar sem synd-
adugr maðr stundar oc skundar til yuir bota Oc halldum staðfastlega trv varre þo at ver misgerim mart með brøyskleika varom þa ma þat iðran oc aflate af þua þui at sva mykyl er oc margfolld er guðs miskunn oc sva vtaluleg hans hiolp til mannzens at þar kann engi tunga tolo a koma oc v omattolegt er þar vm at røða En þo at syndir varar se storar oc myklar oc margfallegar þa ma þar þo talu a koma oc firir þui ero varar misgernndar minni er teliannde ero heldr en guðs miskunn er vm fram er alla luti Oc skolum ver firir þvi eigi orvilnazt guðs miskunnar þo at mer misgerim þui at hans goðvili er ner oss oc hann hellti vt sinv hinv blæzðaða bloðe firir varar sakar at sløkua varar syndir oc sialfr hann sagðe i guðspialleno eina dømesagu þeim monnum til døma er misgort hava oc vilia þo betra oc bøta sinn hag oc hefr með þessom hætte Einn auðigr maðr atte tva sunv en sa hinn yngri svnr hans mæltte til faður síns faðer sagðe hann fa mer þann lut fiar mins er til min telzt i erfðum millum var feðgnanna Sem faðer hans høyrði þetta þa skiptti hann honom sinum lut En hann varð þegar i brotto oc for langt i onnur lonnd með sinum lut oc lifði þar folslega øyddi feno ollu i fullivi sua stnaplega at vm siðir hafðe hann sialfr allz ekki oc fluttizt þar fram með mykylli fatøkt þui at i þeim tima var mykyt varan i þvi landde oc mykyll sulltr oc kom hann ser i fatøka þionastu með einum rikum manne En hann senndi hann til eins kotbøar at hann skylldi giæta suina hans En hans vesolld vox sua miok þar at hann fystizt firir hungrs sakar at fylla quið sinn af bauna  skalmum oc stiklum er suinum var gevit til matar Oc fek hann ser þat til føzlo þuí at engi villdi geva honom annat Oc hugleiddi hann þa sialfr huerssv folslega er hann hafðe faret með sínv raðe oc mælltezt þa við einn samann þessom orðom faðer minn faðer huerssdaglega hevir þu heima meðr þer mykynn fioldda leigu manna með gnogo br-
auði oc annarre vist ørnne En ec svellt her af matløysi oc þui skal ec skyndilega fara til faðvr mins oc biðia hann miskunnar með þessom orðom faðer ec hevi syngazt oc misgort i mote guði himneskom oc sva mote þer oc firir þui em ec eigi verðr heðan i fra at þu halder mik sva sem þinn sun Nu bið ec at þu gever mer slikan rett i garðe þinum sem einum leigv-
manne þinum Oc siðan for hann skyndilega eptir þvi sem hann hafðe aðr firir ætlat Oc kom til faður sins Nu þegar sem faðer hans leit hann miok fiarre komannde Oc mællte við þionastu menn sina er i hia honom varo sky-
dið heim oc taket goða gangueriv með fagrum skom oc føreð syni minum oc gott fingr gull dreget a honnd honom oc sømeð hann drepeð oc einn feitan oxa ver skolum hava i dag myla veizlu oc fagnaðar ol i heimkomo svnar mins þui at ec hugða hann vera dauðan oc er hann nv lifs þar sem hann huarf i brott oc er nv aptr komenn þesse døme sagðe vaR lavarðr af þeim monnum sem misvrkum sinumm fara fra feðr sinum siolfum guði oc liva i heiminum með margskyns illum verkum Oc hyggia þo vm siðir at raðe sinv oc með iðran stnuazt aptr af illzsku oc biðia litilatlega li-
latlega með retre iðran miskunnar firir sinn misverka Oc er hann þegar buinn oc boðenn til hiallpparennar ef hann finnr þann nokkon mann er fullkomlega kallar a hann Aðra sagu segir hann oc af hinv sama efni fra þeim monnum er til iðranar oc vmbota vilia stnuaztt Einn maðr atte hundrað sauða Oc sem hann hugði at þa var einn brott horvenn oc af þui firir let hann alla aðra oc leitaðe at þeim einum til þess er hann fann hann oc varð sva feginn at hann førðe hann heim a herðum ser til hinnna sem eigi hafðu aðr villzt Oc kallaðe saman granna sinna Oc veitti þeim fagran fagnað i heimkomo þess sauðs er hann hugðizt tapat hava Sua segir iusus cristr at meiri fagnaðr oc gleði i himín-
riki með guðs englom af einum syndugum tapaðum manne helldr en af myklum fiolda þeirra manna er aðr ero fullkomner oc staðfaster til fagnaðar oc gleði Sva sem markka ma af hinum hælga petre er til var settr at vera skyllddi styrkr oc stuðill heilagrar kirkkiu oc forstiore kristni varrar Oc til þess at hann skylldi skilia brøskleik mannlegrar natturu Oc sua aðrer forstiorar kristninnar skylldv þar døme af taka oc varkynna sva oðrum þurptugum i sinum brøyskleik sem guð varkynddi honom þa er hann nittaðe sialfum guði En iamskiott sem hann iðrazt oc gret misger sina þa var honom þegar firir geven syndinn Oc var hann aptr settr til hinnar samu sømdar er guð hafðe aðr heitit honom þa er hann gerði hann bæðe forstora heilagrar kirkkiv Oc hofðingia postola allra En eptir vpp risnig sina þa spurði guð hann þrysvar i riðinni með þessom orðom petr ælskar þu mik oc hann svaraðe Herra minn þu veizt alla þer er kunnigt at ec ælska þik Oc þa bauð guð honom enn sem fyR at hann skylldi val geta oc varðveita folk þat er hann hafðe honom yuir skipat Oc ma a sliku markka at sv syn var honom firir gevin oc sva huerssu guð er miskunnsamr til þeirra allra er sannlega iðrazt oc með tarom oc trega vilia sinar syndir af þua oc verðr sva synnda reinsan með iðran i vthelling bloz varss lausnara oc með mykinleik hans mis-
kunnar Þessom luttum ollum truum ver staðfastlega oc þat høver at viðr tekinni trv verðe þer þeirra luta askynia er høva til staðfestu truar varrar oc giætiz varre henddi guðdomleg trv var firir vtan skrikan oc truløysí þvi at varlla er þeim hent at falla er fang vill bioða Marger þeir er fallet hava fengo siðan alldri vpp reist Sumir þeir er þo at þeir syndgiz nauðgir at falle þa villdu þo alldri siðan vpp risa af syndinni ne viðr skiliazt þeir ero oc marger er fyR leto livit en þeir fengi nokkora iðran þo at þeir gerði þat i hugh at þeir skylldv viðr skiliazt syndina Oc er firir þvi haskasamlegt huerium er eigi varazt viðr synndina En þo at firir brøyskleika saker verði af-
brigði þa er þat eitt raðet at risa vpp sem fyrst oc stannda sem staðfastlegazt með ollum matt i mote oc misgere eigi opptar með þui at guð segir sva at iamskiott sem þer stnvazt til min fra yðrum misverkkum þa stnumzt ec þegar til yðar með minni miskunn Josapat suaraðe þessom orðom sua huerssu ma nokkor maðr eptir skirnnina fa halldet sik fra syndum oc vreinandum þui at mer lizt sva at þo at maðr mege iðrazt oc yuir bøta þa verðr þat þo eigi allum auð-
vellt þar sem þat skal gera með sorg oc starve grat oc angre oc margv aðru þvi er þunct oc sva þykkir oc sua er oc vmattolegt Oc villda ec helldr þann einnhuern vtveg finna er ec mætta mik fra misgerðum hallda oc guðs boðorða at giæta Oc eígí siðan fra þeim huerva at eptir firir gefnar hinar fyrrv syndir oc røke ec þa i oðru sinni þann hinn rika domara er a hinv fyRa afbrigði minv væge mik með rettdøme sinv Þa svaraðe barllaam honom minn herra val mæler þu þvi at þetta er mer miok hugfellt En þetta er þo miok vmattolegt at maðr se iðulega hia elldinum oc kenni þo eigi þef af røkinom Sva er þat oc eigi auðvellilegt helldr miok þrongt þeim er i veralldar riki ero oc valld hava yvir oðrum oc firir margu eigu at sia oc margskonar ahyggiv hava stundum miok angraðer ryggir oc reiðir af ymsum atburðum er falla kunnv En stundum i gleði oc gafne oc allzskyns skemtan er til fysir mege vruglega giæta guðs boðorða oc þannveg ganga er hann visar oc sialvan sik reinlega oc val varðveita þvi at sva mæler varr drottenn i guðspialleno Engi ma tveim lavarðum þiona i senn firir þui at hann verðr annan at ælska en annan at hata oc oðrum at þina en oðrum at hafna þui mego þeir eigi þiona huarom-
tueggia i senn guði himneskom allzvalldannda oc hegomlegom heimsins auðøvom Sva sem hinn hælgi Johannes ewangelista einn hinn kiærazte guði postole guðs oc guðspialla maðr oc systrungr hans at frendzeme sagðe sva leggit enga ælsku við heiminn eða við þat er honom fylgir þvi at heimrinn liðr skiot oc oll hans fegrð En sa er guð ælskar En sa er guð ælskar þa er hans vera eilifleg i fagnaðe Marger toko þeir oc þa skirnn firir guðs sakar er sva braðlega skilddu guðs trv at eigi komo þui við at skirazt i vatne oc laugaðuzt i sialfra sinna bloðe þa er þeir þolldo dauða glaðlega firir guðs sakar Oc er su skirnn bæðe skiotare oc vruggazt at þa þarf eigi optar at ottazt eptir þat at maðrenn misgeri En vndir þessa huara tueggia skirnn gek sialfr guðs sunr firir varar saker oc liktizt honom fyst eptir þat guðs postolar oc lære sueinar oc siðan mykyll fiolldi hans heilagra pinslar vatta er sik buðu sialfkrave glaðlega vndir dauða oc ganga firir keisarum Oc konongom hofdingium oc her-
mannum oc vndir alzskyns pinslir aðrar bæðe af dyrum grimum rifnir oc i elldi brenndir en svmir með sverðum hogner oc hellddo þo staðfastlega sinni trv oc ero þeir nv i dagh firir þui i eilifum fagnaðe með hinum hærsta guðs syni at þeir gengo glaðlega vndir allz-
skyns pinslir firir hans saker En þeirra kraptr oc mattr er sva mykyll oc mattogr at þeirra orð oc verk bloð oc bein ero full af heilagleik þeir reka fiannda fra monnum oc af allzskyns sottom gera menn heila Sva at aller kristnir menn virða val oc dyrkka bæðe þeirra klæðe oc allt þat er likamum þeirra hevir nalgazt Oc ef ver skalum sua vm þeirra heilagleik tala sem vertt er oc sva margfallega vm røða sem døme finnazt til vm þeiRa heilagleik þa þryti mik fyrr stunndin til fra sagnar helldr en emnit til vmrøðo En siðar er þeir hinv grimv vikinngar oc her-
menn fello i fra oc firir foroztt er pinndu oc hataðu kristna menn þa komo i staðenn vitrir konongar Oc marger skynsamer hofðingiar Oc annat folk vt ifra er hofðu sva mykla staðfestu til sandz guðs Oc hans truar at þeir villdu huers-
daglega firir guðs sakar i hiartta sinv oc i hug pinslir af ahyggiu oc ræzlo til guðs at hallda sik fra þeim lutum er lystileger þikkia heiminum oc af ollu saurllivi bæðe lifs oc salo Sumir varo þeir oc er varlla trøystuzt at hallda sik sua i heiminum oc kusu enn vruggare lif oc orlendozt oc firir leto allt firir guðs sakar bæðe faður oc sunv frendr oc vini auðøve Oc allt þessa heíms sæl livi Gerdu af ser rikum fætøka foro i øyði markker oc villi stigu i fioll oc i hella oc i iarðar holor til þess gerðu þeir þetta allt at þo at sa fynnizt engi er pina villdi þa þa villdu þeir þo giærnnsamlega verða guðs martyres oc villdu með sialfræðe sinv afla þess fagnaðar þo at engi virði þa annarra oc styrktv sua með kraptte vilia sinn vndir guðs þionastu at þeir þolddo allz skyns vansa ato ekki nema gros þau sem a iorðu i skogom vaxa eða gras røtr Sumir hofðu litit brauð við þurt oc suart oc villdu þo eigi eta halføret þo at þeir hefði fong a nema ætlaðu ser sua mykyt sem þeir matto nøra lif sitt við sem nauðulegazt varo þeir oc sumir menn er allar/ vii nætr varo matlausir millum sunnv daga En sumir ato i vikv tvisvar varo iðulega a bønom oc a vakum svmir hofðu oc þann sið at ato eigi fyR en settizt sol Engi ofund ne illvili var með þeim eigi ofundaðe sa er meiræ matte þola meinlæte þann er hann sa staðfastan i allre freistni Engi sa oc er sik fann staðuan oc styrkan til guðs þionastu ofundaðe þann er han sa brøyskare vera nema HueR eptir sinv vití oc mætte kenndi guði oc hans miskunn en ekki sinni bernsku eða brøyskleik þa sem veR var fylgðu þui er Guð bauð i guðspialleno með þessom orðom þat er þer havet gort allt þat sem yðr er boðet þa segið þer vera vnytír þrælar oc hofum þo gort þat sem boðet var oss Sva var hueR oðrum oc aller allum litilater oc auðvell-
eleger gerðo þui sva løynilega sin goð verk at þeir vissu val þat at þeir sem goð verk gera til manna lofs oc hegomlegrar dyrðar tapa þeirri ambun er þeir hugðuzt af guði fa firir sina goð-
gernning oc fa þeir tvevaldan skaða þar sem þeir pina likame sina en missa þo ambunerannar af guði En þesser fara þvi or verolddenne oc firrazt mennena at þeir vilia guði einum sin verk birtta Oc þeirrar ambunar biða er hann vill þeim senndda Þeir ero oc sumir er sva miok firrazt manna navist at hueR hevir einn herbyrgi langtt fra aðrum oc hittazt eigi optar en a huerium siaunda degi þa samkkazt þeir saman til einnar kirkkiv oc hælga þar aller saman sitt embette guðs þionastu Eggiar hueR þeirra annan at standa staðfastlega mote þeirri freistni at fiandenn freistar at koma þeim fra guði bæðe løynílega oc openberllega Oc segir þa hueR oðrum gorssamlega huat er firir hevir boret til svika oc pretta af fianndans henndi mote þeim Oc gerðo þeir þetta eigi firir røsne sakar nema firir þui at þa varar hueR oc viðr ser oc hevir annarss viti ser at varnnaðe siðan taka þeir með mykylli ræzlo holld oc bloð vars lausnara oc fer þa hueR heim til þess herbyrgis er aðr hafðe hann einn þa skipan hava oc svmir i sinv livi at þo at þeir se marger saman þa kiosa þeir ser einn forstiora firir ser þann er firir þeim se i ollum lutum oc leggia sik allavega vndir hans valld oc boð til allarar lyðní oc eptirlætes oc giæta sva hans vilia i ollum lutum sem hann have þa ser firir þræla køyptta Oc ma næsta sua mæla at þeir ero sialfum ser dauðir þui at þeir døyða næsta likam sínn oc liva sva guði til dyrðar oc sik enndrnya vndir hans miskunnar verk oc ero likare i livi sinv englom en brøyskum monnum þvi at þeir gera ekki annat en liggia a hælgum bønom ser til hialppar syngiannde psalma oc hælga ymna Með þessarre skipan oc meðfrerð mego dauðleger menn mego likiaztt himneskre dyrð er firir lata heminn i vakum oc i bønom i fostum oc i iðulegom tarom i optlegre aminninng dauðans høgværer oc linkinnir i vanssa oc i fatøkt i reinleika oc i skamfylli i litilæte oc i kyrlleik i fullkomnom kiærlleik til guðs oc nangga sins þesser lutir gera mannenn a iarðriki likan englom guðs i himinriki Oc sømer guð þa sva i mote sliku starve at hann birttir margfallega þeirra heillaglek a iarðriki bæðe livandra oc dauðra sva at iartteignir þeirra fara vm allan heiminn En sa er vpphafs maðr at munka-
reglu oc þess hins hæga siðar þa er hann nefndr Antonius mykyls verðleika bæðe við guð oc við menn oc marger aðrer goðer oc heilager er staðfastlega varaðuzt oc viðr sa allre freistni er fianndenn førðe at þeim huarttueggia løynilega oc openberllega andlega oc likamlega sva sem ec skal syna þer nokkor sva døme til þess ANtonius firðizt allt er hann matte fund oc navist oc settizt langt vt i øyði mork i eitt litit hus einnzcamann hann hafðe meðr ser einn vngan mann þann er þionaðe honom oc var þar eina rið nær honom er hann førðe honom føzlo þa er hann matte minnzt lita viðr oc læste siðan aptr oc gek brott En andskotenn er iafnan ligr vm at svikia oc ofunda þa alla er gott vilia gera ottaðezt oc ræddezt at fiolddi mynddi vaxa i øyði markkum þeiRa Oc af þv at hann ottaðezt at hann myndi þvi ollum fleirum tapa þa samnaðe hann saman sinum ærendrekom mioklum fiolda fiannda brutv vpp dyR a husi anthoníí oc toko hann oc lambdu oc serðo með sva myklum kraptte at af øðe-
verkum matte hann huarkke rørazt ne mæla at varlla matte hann onndena drega þvi at siðan eptir sagðe hann sialfr at sva myklir verkir fylgðu þeirra hannda verkkum at yuir steig allar þær pinslir er mannleg nattura mege at meini verða En guð er alldrigi gløymir sinum vinum giætte lifs hans oc varðveitti Annan dagh er sa hinn same maðr kom til hans er vanr var at føra honom mat þa sa hann dyrnnar vpp brotnar Oc hann liggia a golve miok sva dauðan Tok hann oc lagðe a bak ser oc bar hann til eins litils bøar sem þat høyrðu þeir menn er bivggu vmhuervis samnaðuzt þegar aller til syrgiannde sliks faður misfarer sato þar yuir honom er þeir hugðu dauðan vera Nu at miðri nott sem aller menn varo i suøfne þa viðkaðezt hann nokkot við Oc sem hann sa at hann var komenn or sinv husi i vkunnan stað þa lypti hann vpp hafði sinv oc leit vm sik oc sa þa alla sovannde er inni varo nema þann einn mann er þingat hafðe boret hann þa benndi hann honom løynilega til sin oc bað hann at hann skyldi engam mann vpp vekia nema bera hann løynilega einn samann til herbyrgis sins Oc hann gerði sva Oc var Antonius þar einn samann sem aðr En þo at hann mætte eigi vpp stannda af sarom þeim oc barð-
daga er hann hafðe þa hafðe hann þo hitt sama akall til guðs liggiande eða sitiannde er aðr hafðe hann standannde oc at lokenne bøn sinní þa mællte hann þat með skirri raust þer dioflar her er enn Antonius hini same oc fyR ekki fly ec firir illzsku yðarre eða bardaga þo at þer gerið holfu meira at heðan af en her til með yðarre ilzsku þa fa þer þo mik alldrigi fra skilt mins herra ast Sem fiandenn høyrði staðfesti hans sua mykla oc vrugga með fullkomenne trv þa øztest hann þui allu meir oc afundaðe at hann sa at hann matte engo knescote a hann koma Oc kallaðe hann a høyrannde Antonio a sina fylgiendr oc felaga oc mælte af øðe oc allre reiði við þa Se þer felagar kuað hann huerssv staðfastlega þesse maðr stendr einn a mote varo vallde oc fiolda þar sem ver hafum aðr marga mattoga vndir oss lagða oc eptir varom vilia tøygða En sia maðr kømzt eigi við bardaga varum eigi við sar ne sviða oc við enga aðra freistni þa er ver førom at honom gripum nv vpp allan varnn styrk oc vapn oc veler stnarur oc gilldur oc takum a með allv afle hueR eptir sinum matt oc megni oc latum hann vita við huernn er hann a at skiptta eða hueria er hann hevir fram kallat til reiði i mote ser Oc þeir þegar hans felagar foro þushundir til hans viðrøðo oc kom þegar dynr firir dyR oc allavega vm huervis husit þui likazt sem mykyll flokr eða fioldi føre með sva ogorllegom at burð at sva skolf allt husit sem af laufs blaðum være gort Oc opnaðuzt aller veggir oc þøystu þeir inn otalulegr fiolldi fianda Oc fylltu allt husit með ymislegre likneskiv leona ogorllega rautannde oc yxna haskalega beliannde með huetianndum hornnom þar komo fram ormar reiðilega hvæsannde birnnir birttuzt þar oc remiannde reiðulega vargar ylande askramlega allzskyns kvikunndi með huerskonar reiðulegom lætom Gripu antonium oc barðu hann oc bøystu oc allavega illa leko særðo oc slitv stungu oc stangaðu oc miok sva allan likam hans sundr slitv En þo at antonius være allr vttan skemdr oc skorenn þa var þo heill hugr hans oc i traustum trunaðe til sins herra Oc þvi ollu styrkare Oc mællte með þessom orðom til fianndanna Ef nokkor styrkr eða mattr være meðr yðr þa være øret at einn yðar ætte við mik einn En nv syni þer i þesso huarotuegia yðan vanmat oc hegomlegan styrk at þer samnet at mer fiolda mykynn oc birttizt i likneskkiv þeirra dyra er með engarre skyn eða vítí liva i verolldenne Oc enn mællte hann annat sínní fram nv sem harðazt ef þer megot nokkot oc ef Guð hevir lovat yðr oc valld gevit yuir mer þa svelgit mer sem fyrst her em ec nv beint viðrbuinn En ef engi er meiri mattr yðr geven þa skriðit a brott sem fyrst þvi at heilog trv var oc hitt hælga kross-
  
mark þa veria oss allavega sem vrugr borgar veggr bæðe firir oc a bak oc baðar siður Margfallegar ogner førðo þeir þa at honom með allre illzsku er þeir matto Heitannde honom oc høtanndde En hann hædde þa a mot oc gabbaðe sva sem honom þøtte enskiss vertt vm þeirra valld oc matt En iesus kristr gløymdi eigi holmgangu sins bersserks er senndi honom sina miskunn með þessom hætte Sem hann leit vpp yuir sik þa sa hann einn liosan geisla ovan koma yuir sik i husít Oc iamskiott huarf i brott allr sa fiannda flokr oc allr verkr sara hans lette oc hus hans þat sem allt var aðr brotet var nv allt heilt Oc þottezt hann nv sannlega skilia guðs krap ner ser vera Oc mællte þessom orðom með harre andvarpan huar vart þu nv hinn goðe guð iesus Huar vartt þu herra minn hui vart þu eigi i hia mer i fyrstunni at hiallpa mer Oc rodden svaraðe honom með þessom orðom antoni her var ec i hia þer en ec villda oc sia huerssu staðfastlega þv vildir stannda i fylkkingu a mote andskotom bæðe minum oc þinum Nu með þvi at þu sigraðer þa þa skal ec þik alldrigi firir lata En nafn þitt skal ec lata frægeazt vm alla verolld þer til soma oc lofs Eptir þesse orð stoð antonius vpp oc kennði sik nv sva styrkkan at hann þottezt allavega nu meira mega en alldri fyrr hann var þa half fertugr at alldre er hann kom i þessa freistní Slikir guðs astvinir reinssaðu sik sialva val oc vir-
þulega oc biuggu sva hinum hælga annda herbyrgi i hiortum sinum oc hugskotom oc aflaðu ser sva þeirrar sælo er alldrigi liðr nema æ endrnyazt þeim með goðo til betra En ver er nv erom brøyskir oc litil magne til likennda viðr þa þo at ver leitim við eptir mætte varom brøysklegom Oc likiazt þeirra himneskre met-
ferð erom hulldir þeirra bunaðe þa ero þo verk var langt fra þeirra verðleikum oc i engom lutum við iafnannde En þo geva oss guðs firir heit goða von er oss hallda fra syndum oc storllutum i þesso livi oc styrkkir oss til þeirrar vonar oc verðleika er oss var firir-
heitin i funtinum oc forðomzt ver af heilagra feðra fortalum heims hegoma er ekki finnzt i nema flærð oc fals oc miok sva vmskiptilegt a hueriv augabragðe þvi at hann gøler stundum sina vini oc bratt eptir þat tekr af þeim með skom oc stnøyping þat sem þeir hugðuzt aðr vruglega i hondum hava Oc þa er hann hefr hat oc sømelega virðir þa legr hann opttlega lagt vndir føtr sinna vuina Slikar ero heimsins giæver oc slikar hans gølengar Vvínr er hann allra sinna vina oc andskote þeirra er hann ælska Hann gefr einum-
huerium i dagh konongs nafn oc riki með asynilegre sømd i augliti skamhygginna manna En vonom braðare gefr hann hans vuín þat sama valld Oc siðan setr sa hann or myklu riki i myrkua stofu I dagh gefr hann einum hverium a hals oc herðar gafuglegan bvnað með sømelegre asyn En i morgon þrønger hann hals Oc herðar með sterkkum stalbanndum I dag gøler hann i morgon grøter hann I dagh sømer hann i morgon skemmir hann En lyð til hueia lyktta hann leiðir eða huernn enndda hann gerir a sinum sømdom við þa alla er við hann hava mesta ælskv lagt Oc allzskonar sinn vilia til hanns ventt þeim visar hann til heimilis fírir sina starflaun til pinsla oc kuala oc til allzskonar illgiætess oc ber enga sorg firir þo at hann se vesold sinna vina oc fysizt æ til þess at sem flester fae vfagnað af hans felaxskap Sem hann hevir eina svikit or sinum stnarum þa reisir hann net sitt a nyaleik at veiða þa er hans vilia fylgia Slikan mala oc starflaun taka þeir vpp er slikum hofðingia þiona er bæðe er illviliaðr oc vdygr oc þo margsløgr fa þeir sliktt skiptti a er sik firra goðo raðe þa er þeir ællska hegoma heimsins Oc gløyma þurpt salo sinnar Oc þykki mer likazt at iafna þeim við mann þann er firir ræzlo saker oc otta flyði vnndan dyri þui hinv ræðelega er heitir unícorníus Oc þvi at hann varð miok ræddr oc hams-
tole við rodd oc við rautan oc grimleg læte dyrssins þa flyði hann sem mest at forða ser at dyrit gløyptti honom eigi Oc af þvi at hann gaðe eigi firir sakar ofmykyllar ræzlo huert er hann skylldi stefna þa fann hann eigi fyrr en hann flaug ovan firir eitt berg harðla háát oc bratt Oc sem hann var a flogeno þa fekk hann halldet ser i eina viðar rislv Oc hellt hann nv sva baðom hondum sem hann matte fastazt en fota festi fek hann i einni litilli skor Oc þottezt hann þa val hava forðat ser En sva sem hann leit vpp yuir sik þa sa hann mys tvær aðra hvita en aðra svartta oc lago við Oc gnagaðu sem mest matto þær vm røtr trøs þess er hann hellt a oc var nv við sialptt at hefði sundr gnaget oc siðan eptir þetta leit hann niðr vndir sik Oc sa hann einn mykynn dreka Oc vndarllega grimlegan oc bles elldi or ser með øselegom augum vpp lypttannde munní miok askramlega sva sem hann være buinn at gløypa honom ef hann niðr felli þa er hann leit til þeirrar bergrifv er hann hafðe føtr sina a festa þa sa hann fivgvr hofuð fram koma illileg oc eítrleg orma þeirra er heita a latínv aspides Oc ottaðezt hann alla þessa luti nv avar miok Sem von var at er hann var i sva myklum harska stadr þa leit hann vpp oðrv sinni oc sa hann nv or kustum þess hins lita tres er hann hellt a renna fagra dropa hunangs miok tilfysilega Oc af þvi at hugr hans gladdezt miok af þessarre tilfysilegre syn þa huarf fra honom oll su ræzla oc otte er hann hafðe aðr oc gløymdi hann þa ollu saman bæðe huerssu dyrit vnicornius ellti hann Oc hursu drekenn er vndir honom miðium var buinn at gløypa honom Sva oc huersu mysnar hafðu gnagat treet er hann hellt a sva oc huerssu þau hin illu kuikuenndi er buín varo at hogua hann með eitrlegom tungum i føtr honom þessa alla ogn oc otta firir let hann oc gløymdi En giætte þess hins litla søtleiks er hann sa drivpa or treno Þesser lutir ero likenddi þeirra manna er lengi stunda eptir heiminum en nv skal ec segia þer þyðing þessarra luta Dyr þat er unícornius heitir þa iafna ec við dauða er iafnan fylgir mannenom Oc fysizt iafnan at luka lif-
dagum mannzens En diup þat hitt mykla er vndir var mannenom þat taknar heim þenna er fullr er af margu illu oc margskyns gilldrum oc stnorum er allavega leggiazt vm mannenn at drega hann til dauðans En viðar risla sv er hann hellt ser í er tvær mys annvr huit en annur svortt gnagaðu iðulega vm þat merkir lifdaga huerss mannz er øyðazt oc liða vm dag oc nott er huart gerer sinn tima Oc þo at skamt þykki þa liðr þo skiott mannz alldrenn En þeir fiorer eitr ormar er fra var sagt þeir takna þær fiorar hafuð skepnur brøyskar oc vstaðulegar er mannzens likamr er af goR Oc af þvi er iafnan brøyskr oc vstaðfastlegr oc skiot vmskiptilegr dreke sa hinn grimlege oc hinn ogorllege hann þyðir helvitis divp er iafnan fysizt at suelgia oc gløypa þeim monnum er þessa heims gleði oc skemtan ælska meir oc til stundda helldr en himneska dyrð er þeim er eigi firir augum En sa hinn litli hunangs drope hann merkkir søtleik Oc lostasemi þessa heims skemtana með huerri er vuinrinn svikr sina viní oc blinndar þa sva at þeir sia eigi sinn heilsuveg rettan Uið þessa døme sagu varð Josaphat gøysi glaðr Oc mællte til barlaams þesse er sonn saga oc rett røða oc viðrkømeleg Nv bið ec þik at þv birttir mer iðulega með slikum sagum at ec mege af þvi skilia hueR heimr þesse er Oc sva huersu hann lykr illa við sina vini EN barllaam svaraðe þui þykkyr mer likazter menn þeir er ælska heim þenna en gløyma oc afvirða oc firir lita þa hina myklu von er eigi er enn þeim firir augum oc er þo vrug i sinum tima sem maðr sa var er atte þria vini oc ælskaðe tva af þeim af allu hiartta sva at hann villdi lif sitt lata oc fram leggia þeim til þurptar er þeir þottozt þess þurva En við sinn hinn þriðia felega hafðe hann litla ælsku neme helldr með nokkorom af-
leiðingum þui likazt sem hann hirtti eigi vm huar hann var eða huat er af honom yrði en þo hafðe hann at af afleiðingum einum hann ser at vin Sua bar at einn-huernn dagh þa er hann varðe minnz þa komo til hans ogorlleger senndi menn rikir riddarar oc kuaddu hann akaflega at hann skylldi skiott on allrar dualu fylgia þeim til keisarans funndar þvi at hann skylldi giællda keisaranom skynsemd af vtalulego fee þvi er hann hafðe hans at varðveita Nu sem hann var margfallega oc allavega vafðr i þessom vannda þa gerði hann sem fleste gera at hann renndi hugum huerir þeir være er honom myndu nokkora hiolp veita i þessom vannda er hann þottezt nv vera i stadr oc for hann þa til þess vinar sins er hann þottezt ser vruglega vita staðfastan til allra luta Oc kuadde hann með þessom orðom þv minn hinn kiærazte vinr þv veizt huerssv mykynn felags skap er ec hevi þer gorvan oc iamval spart eigi livit firir þinar saker ef þess þurpti viðr Nu er oc at þvi komet er ec þykkiumzt þin þurva oc man ec nv þat prova Oc vil ec nv røyna huerium dreng er ec hevi gott gortt Nu seg mer hueR er þu villt mer vera i minni þurpt eða hueria hiolp er ec skal eiga af þer von þvi at a þema degi er sonn oc syn nauðzyn min En hann svaraðe honom lita vinatto a ec þer at giællda oc stutt ventte ec at þer verðe sv hiolp er þu fær af mær þvi at ec hevi aðra þa felaga er i dag skalu til skemttanar oc gleði með mer ganga oc man þeirra felaxskapr með mer heðan af vera En i þinum vandræðom vil ec með engo mote veuíazt herklæðe tvau hevi ec at fa þer litil oc hervileg haf þav með þer En enskis meira liðs att þu von af mer Sem hann misti þar bæðe vinarens oc annarrar hialppar er hann hugði ser til þa huarf hann þaðan i brott oc til annars sins vinar þess er hann hugðizt nokkora hiolp skylldu af fa Oc mæltte við hann þessom orðom Minn hinn goðe felege minnzt a okkan felagskap oc fagra vinatto sømder oc virðingar oc margskonar goðra giæva er ec hevi þer veitt þvi at i dag er fallen a mik mykyl þyngls oc þrøngua mer með sva myklu oc þungu ofrefli at mer er vført er ec fæ eigi annarra manna hialpper Nv verð val við oc drengilega oc seg mer huerrar hialppar er ec a af þer von i þessarre nauðzyn En hann suaraðe skiott ekki tom fæ ec til þess at ganga i þrætto oc i þøvor með þer i dagh allt hevi ec aðra skylldare syslu oc mer þarvare En þo man ec fylgia þer nokkora rið a leið oc avar skamt þvi at ec verð þegar heím aptr at vennda Oc huarf hann með sva tomom hondum fra honom sem til hans Oc sek asakaðe at hann skylldi slika ser firir felaga hapt hava oc martt gott til lagt af sinv fee oc fangum er með sva litlum drengskap villdu honom sinn goðvilia aptr giællda Nv renndi hann hugum til þess eins sins felaga er hann hafðe litinn felagskap oc miok sva engan til venndan Oc gek til hans helldr skamfullega hengdi niðr hofuð oc mællte miok ræðelega með lagre raddu a þessa leið varlla kann ec at koma orðom til at beiðazt nokkors af þer þvi at til litilla ambuna hevi ec gort til við þik En nauðzin min oc þurpt þrønguer mer til at þegia eigi þvi at ec hevi nv leitat aðr allra huarva til þeirra minna felaga er ec þottomzt með skylldu mega kueðia mer til liðveizlu firir saker margra goðra luta er ec hevi þeim gorva meðan er mer gekzt val oc villdu þeir með engo mote a minnazt minar goðgernninngar oc með ollu mer engar hialpper vinna ne veita Nu kom ec til þin oc bið ec þik ef þat ma vera at þu verðir við mer þo at engi se verðleiki til oc legg eina hueria hiolp til þa er mer mege at liði verða Hann svaraðe honom með bliðum orðom oc glaðu andliti sannlega iatta ec þik minn felaga vera oc kiæren astvin oc þo at þu haver mer eigi myky goz gortt þa skal ec þo þer með goðre ambun þat aptr giællda ver nv huarkke rygr ne ræddr Ec skal fylgia þer oc forgangu veita Oc firir keisarannom skal ec flytia mal þitt fram með allu goðo er ec get aleiðiss komet en nv ver glaðr oc ger þik eigi otta-
fullan Nu sem hann høyrði sua vingiærnnleg orð hans oc með sva myklum manndome ons sins verðleika þa komzt hann miok við oc mællte kløkvande varlla veit ec huat er ec skal fyrst eða mest harma af þessom þrimr þann vannda eða klonnd er keisarenn hevir a mer eða hitt at ælska sva illa firir þui hinv myklu goðo er ec gerði þeim felagum minum er bakverptuzt i nauðzyn mina eða hitt et þriðia at ec hevi þeim manne sva miok firir gløymt er sva mykyn manndom synir mer vuerðugum i þessarre nauðzcyn minni oc slikir ero sagðe Barlaam heimsins vinir flester Josaphat vndraðe miok þessa sagu oc bað hann birtta firir ser þriðiung þessarrar døme sagu Þa svaraðe barlaam hinn fyrsti vinr er ec rødda vm þa er fee oc auðøue oc ast sv er maðr legr þar a saman at drega er margr þoler firir vilsinni oc nauð mykyn harska oc marga vasbuð En þa er at hinum siðazta degi kømr mannzens þa fylgir honom af ollu þvi goðo er hann hevir saman dregit en hervileg harklæðe eða saurgir tottrar þeir er þa þykkia til enskis annars nytir vera Annan vinn kalla ec mannzens vera kono hans sunr oc dotter frendr oc vinir margr ann sva mykyt at hann firir lætr sialvan sik sømd sina oc sælo oc miok sva sialvan sik En siðan er maðr er fram-
farenn þa er val er þau fylgia honom til gravar Oc huerva þegar aptr stannda þa yuir oc skiptta fee oc fangum sin a millum gøyma siðan oc ga ekki þess hins framfarnna þurpt er i iarðu ligr Sa hinn þriði vinr er flestom er helldr leiðr en livfr þeim er eigi vilia rett rað lita han er ekki miok heimilegr eða felagskaplegr helldr er hann hataðr oc hafr at viðr sion En goðer menn aller gera hann ser kiæran þat er trv staðfost oc kiærlleikr til guðs oc nanga sins oc von til goðra luta almosogerð goðmenzska oc allar aðrar goðgerðir er eigi firir lata oss þo at ver farem or heiminum nema helldr fylgia oc fram-
flytia vart mal til mykyls fagnaðar firir varom heRa Oc frialsa oss or kallze oc klandum þeirra hinna grimaztu vuina er vm liggia nott oc dagh er kallza oss oc káá Oc viðr leita allavega oss niðr at drega til avarkosta oc þyngsla þesse er sa hinn goðe vinr er fullkomenn felage er eigi glømir þui ollv goðo er ver gerom nema helldr giælldr oss aptr með agiætre ambun oc sømlegre sælo oc fullkomnom fagnaðe vendilegrar hugganar Blezaðr se þu sagðe Josaphat til barlaams oc signaðr af siolfum guði hinn goðe karll með þinv viti oc skynsemd sva sem þu hevir glaðat hug minn oc hiartta með þinni sannlegre sagu oc fagre fortalv Nv bið ec þik enn at þu birttir mer hegomlega likneskiv heimsins þessa oc huerssv maðr mege sua vm hann komazt at minnzt talman eða valk mætte at verða Þa hof barlaam a þessa leið røðo sina ec hevi høyrt sagt at forðom var eín mykyl borgh rikulega skipað bæðe at mannum oc allzskyns auðøfom En borgar.-
menn hafðu þa siðveniv at andverðu at þeir toko ser til konongs einnhuernn vkunnan mann þann er huarkke kynni logh ne lanndz sið þeiRa Oc engar þær setningar er þeir hafðu með ser skipaðar En þa fengo þeir honom allt valld oc rað sva fullkomlega yuir ser oc sinu fee sem hann ætte einn firir ollu at raða En hans riki oc valld skylldi eigi lengr stannda en xii manaðe Oc sem hann þottezt vera i ollum vrugleik sømd oc sælo oc huerskonar høglivi er hugr hans til beiddizt þa hugðizt hann sva hava statt sik i rikinv at engi myndi þora þat af honom taka En þa er hann vaðe minnz þa komo borgar menn aller at honom oc køyrðu hann akaflega or konongs bunaðe oc toko af honom alla konongs tign valld oc virðing sømd oc soma oc fletto hann af hueriv fate oc drogo hann nøktan vm alla borgena oc senndo hann siðan i vtlægð i eina auða øy miok fiarre hann hafðe þar huarkke mat ne dryk oc eiki klæðe oc firir varzt þar miok sva af hungri oc klæðleysi oc margre annarre vesolld oc sva sem v-
vartt kom a hann su sømd oc sæla er hann var fyR i settr sva kom oc vuarannde a hann sv va oc vesolld oc allzskyns meinlæte firir vttan alla von aptr komo Hina samu siðveniv hofðu borgar menn við alla kononga sina huernn eptir annan Nv eptir hina samv siðveniv kusu þeir ser konong þann er bæðe var vitr oc forssiall hann ihugaðe optt oc iðulega hui er hann mynddi vera settr af vkunnum monnum on allz verðleika i sva haleíta tign oc virðing oc hafðe firir ser aðra hugleiðing en hinn er firir honom hafðe veret Hann skipaðe sem stnotr maðr val oc virðulega með iðulegre a-
hyggiv þeim rikdome oc sømdom er honom var i henndr fengit Oc þa er hann hafðe mykynn ihuga vm skipan rikissins Oc sva sialfs sins þa varð hann vaR af einum sinum virkttavin hueria siðvenív er borgar-
menn hofðu við sina kononga Oc huerssu þeir senndo þa or sømdom oc i vtlægð langt a brot Sem varð þessa vaR at þesse sømd myndi honom eigi til meira langframa verða þa hafðe hann rað firir ser oc sinv male Oc senndi til øyar þeiRar er hann vissi sina til komo vera i løynd með tryguum oc traustum þionastu mannum sinum Gull oc silfr oc goða steina oc allzskonar aðrar goðar gessimar með mykylli gnott allz-
skonar auðøva þvi at vndir hanns vallde oc vilia var slikt øret til huerss sem hann vilddi þvi stnva Oc at liðinni iam-
lengd þa hofðu borgar menn hina samv siðveniv við konong sinn oc senndo hann til samv øyar nøktan oc neisan sem alla adra ætlaðu at hann myndi þar þola slika vtlægð sem hinir fyrri En þeir varo þar firir sem fol oc favitrir firir forozt af allzskyns vansa En sa hinn vitri maðr hafðe alla luti af sinni forsio ørnna oc gnoga firir vttan alla ræzlo oc otta þvi at hans vitrleg vizska hafðe aðr varazt þann illvilia er fyR varo aðrer af sviknir oc falsaðer Nu man ec segia þer þyðing þessarrar sagu borg þessa skallt þu þyða við þenna hegomlegan heim er blekkir af bliðlæte þa alla er til hans stunda En borgar-
menn þesser takna vara andlega ovini fiandr þa ec iðulega vmliggia með margfallegre flærð oc fagr-
gala oc farsælld þeirri oc mvnugð er mannenn leiða til hegomlegra luta þvi at flester aller þeir er fa virðing oc valld sælo eða sømder eptir þvi sem þeirra vili oc framgirnnd fellr til þa hugðuzt þeir i þvi valldde openberllega vera skulu Oc alldrigi mege þeirra mattr minnka oc su sømd oc sæla þuerra er þa sitia þeir i En af þvi at allr þeirra vili er til hegomans fram- 
 
 lutr þa hugsa þeir eigi huat er eptir þat kømr er þeir fara or þema or þema heimi eða hueria starflaun er þeir fa eptir liðna lifdaga þvi at flestom kømr fyR dauði til dura en þa sialva varer Oc koma þa mote þeim er illa hava til stundat þeir eggiarar er þa fystv til fellegra luta oc raðgiavar þeirra varo i hegomlegre farsælo oc flytia þa i vtlægð miok fiarre þeim fagnaðe er þeir hugðuzt þa i hondum hava Er þeim gekzt allt eptir vilia sinum En þann hinn holla raðgiæva er þenna hinn vitra konong gerði varan við sina sømd oc synndi honom sina eigna þorf þann kalla ec mik vera þo at ec se litill oc fakunnigr firir mer Oc nv er til þin komenn at vara þik við þann vaða oc vannda er þer er firir durum oc segia þer at þu buir sva firir þer þegar er þu verðr or settr þessarre sælo at þa taker þv til þess hins goða firir bunaðar er nv mat þv með margfallegom hætte val oc vitrlega viðr buazt oc þik fra skilia þesso livi er margfallega synizt skemtilegt þo at hegomlegt se raundar langu skillda ec aðr en ec leta af hegomlego livi En heimr sia er huerfull oc hegomlegr oc allt þat er honom fylgir huerfr bratt oc at engo verðr huart sem þat stnizt her til dyrðar eða til drengskaps til rikdoms eða til raða til vitrleiks eða til sømdar oc valldz til røysti eða riddaraskaps til daða eða til drengskapar til harðleiks eða hernnaðar Oc þo at einn hueR liote mykyt fee oc af þesso glysi ollu þa er þo þetta øyrnna lof þeim er þurttoa oc til litillar frambuðar oc huerfr skynndilega sem þoka eða mørkue firir vindz magne Sva ero þeir er miok fysazt til heimsin hegoma leggia fram bæðe lif oc likam með akaflegre øðe er optsinnum leggia ovarllega sitt lif i hætte oc i harska vndir valld oc vilia sinna ovina Oc eigi miok syntt til hueria lykta leiða þeirra var oc vilsinni fysazt fra goðo oc til illz oc vinna margskonar illzsku oc vdaðer oc hyggiazt sva skalu fa fullsælo oc framkømd oc er þo vuizt huers er þeir niota sialver af sinv erveðe oc hitt enn myklu ovisare hueR er ervingi verðr þeirra erveðes þvi at þa er iam-
vis til starflaunar optlega vinr sem ovinr andzskote sem ervingi Oc stundum kann sva at falla at allt eignazt sa er þeim var mest a mot skape er aðr hafðe hugt ser hins sømd oc sælo En hins afspringi oc ervingiar liva siðan með ræzlo oc aga vndir sinna vuína vallde En nv af þvi at ec fann i hugleiðingum mínum at þetta var allt hegome oc lokløysa er ec hafða aðr at hafzt i hegoma heimsins þa kastaða ec þesso a brott i fra mer oc birttizt mer þegar sannr vegr til rettrar giæzlo oc vrugs legs lifs at ælska oc ræðazt minn lavarð oc skapara oc at gera i ollum minum mætte hans vilia þvi at þat er hofuð oc vpp-
haf allrar vizsku oc sa einn er full-
komenn til goz er þat hugsar nott oc dagh at fullgera hans vilia þat livi er firir vttan ræzlo oc otta oc þykkyr æ sem gange vruggan veg þann er aðr hava firir honom gengit røyst forssioler menn oc fullkømner til viz oc er firir þvi þessor gata vrug oc allavega lystilegh vm at siazt þui at þa veit maðr giorlla at hann þarf eigi optar gistingar at leita er hann kømr til þessa heimilis er alldrigi verðr ender a oc þo allt øret þat sem til fysir Til þessa starvaðu marger agiæter menn oc heilager oc vil ec nv segia fra einvm at sinni þeim er þu meger marga luti af markka Einn agiætr byskop var af sinv goðo livi frægr oc fullkomenn i guðs þionastu han var i þui riki er ponntus er nefnt en þat riki er val mykyt oc vitt oc allzskostar rikulega skipat sterkom borgom oc rikum hofðingium oc allz-
skonar auðøfom En i þeim tima varo menn marger staðugir stolppar heilagrar kirkkiv oc kristni viða i verollddenne þeir af sinum verðleikum þago af guði sva mykla luti oc mattoga at vtrulegt man þeim þykkia er eigi hava fulla skilning huerssu full-
komlega guð ælskar sina ast-
vini oc gerer með þeirra bøn flest allt þat er þeir biðia með fullkomnom vilia en byskop þesse er nv er i fra sagt het Gregorius Sem hinn goðe gregorius reið vm sinn byskops dom at skyldulegom ærendom sins embettes En a veg hans la eitt mykyt vatn oc breit oc miok langt þar var mykyll fioldi fiska i með sva mykylli gnott oc fioldda at øren keski var þeim i er atto En brøðr tveir atto þa þessa fiski oc var þeim sem flestom verðr i þess skyns fange at þeir ælskaðu meir fe en frendr Oc gløymdu i þesso broðorllega ast þvi at hueriv sinni er þeir foro til þessa fengs þa safnaðu þeir ser sueitum storom oc var þui likare at þeir myndu fleri menn veiða en fiska firir kaps sins saker er huar-
tueggia hafðe við annan oc firir let huaR tueggia frendzeme oc fostrnøyti firir sakar þessa fiar afla Nu sem byskope var þetta sagt at þetta mal stoð optlega til sva mykyls vaða oc vannda Sem Gregorius sa manndrap við liggia Oc brøðra bardaga oc sem hann uissi huerir lutir þar gengo til þa mællte hann til þeirra með þessom orðom Mínír hínír sælo synir gereð guði tign oc fresteð i til komo minni bardaga ykrum oc stoðvit reiði ykkyrre latet stannda mal ykkat til mins vmdømes eigi skolu þit tyna natturu ykkarre oc kynfylgiu er huarom tveggia ykrum byðr til rez við annan fylgið mer nv þingat sem oos er vazens þessa oc vtras oc skal ec með guðs kraptte sætt ykra saman.-
drega sva at þetta vandraðe skal alldrigi ykr optar stannda til vannda Oc þeir fylgdu honom þegar til ar osens Nu sem hann kom þar þa tok hann vonnd einn litinn er hann hafðe i henndi ser oc setti niðr i sanndenn sem øfzt tok vatnet oc hellt vpp baðom hondum sinum til himíns oc bað til guðs með þessom orðom Þv drottenn minn allz-
valldannde er eptir afbrot adams hins fyrsta faður varss oc forellris mannz lægðer þu oc letter oc með þinni miskunn minkaðer giælld oc verðleika syndar hans en reiði þinni stnerer þu til iarðarennar með þessom orðom bolvað verði iorð i verkum þinum adamr Nu bið ec þik drottenn minn at þu miskunnir oc liknir mal þessarra hinna aumlego brøðra er meir lita a fiar afla en frendzeme oc bolva af þinum matt vatn þetta er þeir þrætta vm með þui at þeir gløyma þer oc ga eigi sannennda visa brott vatne þvisa oc set i staðenn þurra iorð sva at aldrigi finnizt her siðan fiskr oc aldrigi verði her siðan vatn nema þetta lannd þurkizt sva at þat nytizt iafnan til akrs oc avaxtar oc skilit sva brøðra þrætto oc þøvo En allt var i senn at hann hætte bøn sinni at þa huarf brott vatnet með ollum fiskum oc varð i staðenn þuR iorð oc sletr vollr sua at enn i dag er þar akr með myklum avexti cornns er aðr varo skip Þa svaraðe iosaphat veizt þu nokor þau fleri døme er guð gerði slikar iartteignir firir þessa mannz saker þa seg mer barllaam svaraðe Ec veit vist oc giærnna vil ec segia þer Adra iartteign gerði guð oc haleita firir hans saker i nokkorom stað þar sem menn villdu efla eina kirkiv oc þa fannzt þeim varlla rum til mykyleika kirkiunni þvi at i annan staðen la við mykyleiki vaz en annan veg einn brattr berg hamar oc øngdde þetta oc þrønngde sva miok orkko efni þeirra at þeir þottozt eigi mega gera eptir sinum vilia þat mysteri þeir komo til byskops oc baðo hann leggia nokkora hialp oc heilræðe til þessa mals er þeir kunnv ser sialver enga orlausn at veita En byskopinn bað þa biða til morgonsens oc sagðe at þa mynndi með guðs miskunn nokkot rað til leggiazt Oc þa alla nott la hann a bonom sinum Oc bað til guðs en vm morgonenn er þeir komo til þess sama staðar sem þeir villdu kirkkiuna lata gera þa hafðe guð sva mykyt firir hans saker gortt at fiall þat sem aðr meinaðe þeim kirkkiugerðena þa hafðe sua langt þokat or stað at øret rum var at gera huernnveg kirkkíuna er þeir villdu bæðe a lengd oc a breidd setia osaphat svaraðe enn være mer forvitni a at vita at þv vissir enn nokkot þat sem guð gerði merkilekt firir þessa mannz verðleika saker barlaam svaraðe Hína þriðiu iartteign vil ec enn segia þer er guð gerði firir hans saker er huarttueggia man þykkya løgeleg oc þo fahøyrileg Hann for einu sínni vm mykyt fiall oc þa kom at honom mykyll stníor oc illviðri oc matte hann þa eigi ferð sinní fram hallda oc vennde hann at o-
vilia sinum til eins heiðins prest er heimili atte i fiollum þeim En hann hafðe þar hof oc blot-
hus þat er hann hafðe eignat þeim guði er apollo heítír En sva mykla villu hafðe fianndenn þar framme at skurguðit gaf honom hueriv sinni andsuor er hann spurði nokkora luta þeirra er hann forvitnaðe at vita En sia prestr tok við byskope sem bazt oc veíttí honom þann forbeina sem hann hafðe frammazt til vm morgonenn er byskop for brott þa gek prestr til blot hus sins oc spurði guð sinn þess er hann forvitnaðe oc þotte honom nv vndarllega við brigða þvi at hann fekk engi andsuor af apolline varð hann við þetta avar illa En vm nottena eptir þa birti apollo honom i søfne oc sagðe honom þesse orð þv matt eigi vndra at ec veitta þer engi andsuor þvi at sa gestr var her til garðz komenn er sva mykyll kraptr oc mattr fylgði at huarkke ma ec heðan af vttan hans løyvis andsuor geva þer oc ekki helldr annat þat sem þer mege lið at verða Honom fylgir sva mykyll fiolldi þeiRa er ver megom engan lut gera eða athafazt i þeirra forboðom Sem prestrenn høyrði þetta þa þotte honom avar illa Oc vndraðe þo gøysi miok let þegar soðla ser hest oc reið sem akaflegazt eptir byskope En firir þvi at byskop for tomlega þa kom hann skiott til hans Oc sem hann kom at honom þa hof hann røðo sina með þessom hætte Ec hugðumzt hava veitt þer þvi. likan beina sem ec hafða frammazt fong a oc þinn var same til En nv þykkiumzt ec aðra ambun hava m-
ote tekit en ec þottomzt til hava gortt guð minn sa er ec lagða allan trunað a oc miok sva hevir mer alla luti gevit eptir minum vilia hevir allum sinum matt tapat i þinní til komo þui at i nott er ec skylldi eptir veníu minni þeirra luta spyria hann er mik forvitnaðe þa veitti hann mer þau andsuor at allt hans megin oc mattr var brott horvenn i yðarre navist Nv bið ec þik at þu bøter mer sva skaða minn firir þann fagnað er ec veitta þer at guð minn fae allan þann krapt aptr er hann hafðe firir þina til komo Gregorius byskop svaraðe þenna skaða skal ec bøta þer ef ec ma þui at þess ertt þv verðr firir beinleika þinn oc goðan fagnað er þu veittir mer oc tok þegar oc ritaðe honom bræf með þessom orðom Gregorius byskop sendir apollini bræf þetta prestr þinn gaf oss sok a at var volld være nokkot til þess at þu gaft honom engi andsuor eptir þvi sem þu vartt vanr aðr en ver kømem hingat En nv vit þat sannlega at ver gevom þer løyuí at varre holfv til sliks allz sem aðr gerðir þv honom Prestrenn stnerezt þega i brott oc heim aptr oc þottezt nv hava val syst Oc nv sem hann var skamt a leið komenn fra byskope þa ihugaðe hann með ser oc mælttezt við einn samann a þessa lunnd Með þui at gregorius er sva mattogr at guð mín matte ekki mæla eða gera vm fram hans vilia eða boð all mykyll mismunr man þa vera guðs mins oc hans oc finn ec nv at þat er ekki nema villa oc fals er ec fer með oc vennde þegar ferð sinni aptr til byskops oc bað hann miskunnar oc kuazt vilia stnuazt til rettrar truar byskop var þvi miok feginn oc gaf honom retta skirnn oc kenndi honom sanna tru Siðan stnerezt prestrenn oc brenndi þa blot hus sitt oc inni apollinem guð sitt oc gerðizt siðan goðr maðr með staðfastu hiartta Nu matt þv minn herra konongs sunr af slikum lutum marka huerssu mattogr vaR lavarðr er oc huersu virðulega ambun hann veitir þeim er þiona honom með trunaðe En af þui at ec fra huerssu mykla elsku er Guð lagðe þessa heims a sina slika ast-
vini þa hugleidda ec með mer at mykyt mynndu þeir mega með guði i o endilegom fagnaðe er slikan krapt oc matt hafðu i þesso liðannda livi er bæðe hofðu boð oc valld yuir mannum oc fiondom oc firir þvi hugsaða ec af ollu hiartta at stunnda oc starva til þessarra sømda oc fremda er bæðe mego þessa heims oc annarss bæðe mannenn til mykyleika ambuna nv er þa varo mer slikir lutir i hugh þa høyrði ec einn visan mann oc vitran með þessom orðom mæltte til min þer er fysizt at fa hiolp oc heilsu skilið yðr skyndilega við heim þenna þvi at skiott liðr allt þat er honom fylgir til-
fysilegt oc bratt huerfr i einv auga  bragðe verðet brotto sem fyrst havet enga astundan til heimsins þvi at ambun yðar er eigi með eins dags leigu eða tueggia vikna eða halfs manaðar tolf manaða eða tueggia vetra helldr firir skamma stunnd øren sæla oc eilifr fagnaðr En þeir sem eigi giæta til þess þa liðr þeim seint sin va oc vesold Tveir veger ero bunir or veraldu þessarre þo at marger stigir greinizt siðan af þeim með ymsum atburðum oc erveðes launvm Sa er annar er guð hevir allzskostar buit með fagnaðe sinum astuínum er þeirra sømd oc sæla liðr alldri nema aukazt æ huerium eptir vilia sinum at allu þvi sem til fysir Sa er vegr annar er fullr er meina oc myrkra oc sorga oc sotta angrs oc otta er buín er fianndanom oc hans englom með u enndilegre øymd oc a þann veg verðr þeim visat er Guðs boðorð firir lita oc þat ælska er i mote er Guðs vilia Sua sem ec høyrða þesse tvau mislik boðorð þa kaus ec hinn villdra veg er vrugr er firir ollum meinsemdom þo at eigi se openberllega þa er þo i von oc sv hín agiæta ambun lof se minum lavarðe iesu kristo er mer gaf vit oc vilia oc skyn at skiliazt fra syndum oc saurlivi þvi at vizska veraldarennar er vanndlega dauð En anndleg vizsku er full með friði oc fagnaðe oc firir þui mínní ec þik a at þv buizt nv sua firir oc verir sva þema varnnenge er nv hevir þv i hondum litla rið at þu taker þar avoxtenn er þer þykkir siðan allt øret vera Oc þu ser eigi þar þurptugur eða vansa maðr sem aller havr øret er aðr viðr sia eptir þui sem ec birta þer i þeirri døme sagu er fyR sagða ec þer Josaphat konongs sunr svaraðe hinum gamla manne með þessom orðom huerssu ma ec sennda firir mer fee eða auðøve at ec mege með þui oðlazt eiliva ambun syn mer þett skynsamlega oc gef mer með viti þinv þetta gorssamlega at skilia Hinn gamle barlaam svaraðe með þessom hætte matt þu fe þitt firir þer sennda oc auðøve at gera almoso oc geva fatøkom monnum at þeir flyti þat með sinum bønum til þess rikiss er þu hevir iafnan af eilivan avoxt sva mælte daniel propheta við nabogonosor konong af babilon Herra høyr rað mitt oc fylg fortalum minum sløk syndir þinar með almoso gerðom oc bøt misgerðir þinar i þui at þu miskunnir þurpttugum monnum slik hin samu boðorð byðr vaR lausnare iesus kristr almosogerðer fatøkom monnum til hialppar oc firir þui skallt þu sva viðr leita at bua firir þer at fatøker menn flyti þinar almosogerðer með sinum hondum firir guðs auglit þvi at allt þat kallar guð ser gort er firir hans saker er þeim gevet oc launar hann hundrað fallega þeim ollum er til hans þakka þiona oc mat þu sva með þessom auðøvom er þu att ekki i kaupa þer þan oðal oc eignir er þik þarf alldri siðan sælan at þriota oc þa gefr guð þer goða skilnníng satt at sia oc þat firir lita er skiott liðr oc tekr vpp guðs kross a herðar þer oc ber með honom oc gerezt þu þa sannr arve Guðs sunar til eilifra sømdda oc on endilegrar sælo Þa mællte Josaphat huart er þesse forttala oc kenning af postolom boðat eða nv nylega af yðr funnit sem yðr synizt þetta sannare Nu suaraðe barlaam ekki kenni ec þer af nyu log-
male vili Guð at ec gera nokkorar nyar setningar sialfr guðs sunr svaraðe eínum rikum manne þa er hann spurði huersu hann skylldi afla ser himneskrar dyrðar oc hann kuazt giætt hava allra guðs boðorða hann sagðe honom gakk oc sel alla þa luti er þu att oc gef fatøkom mannum oc fylg mer siðan með mein-
  
 lætes  krosse til sælo En sia maðr var miok rikr at veladar auðøvom sem vaR herra leit hann ryguan af þessarre fortalu þa mælltte hann miok er vmattolegt at koma rikum manne til himinrikis helldr ma vlfalldde hitt mykla dyr stirt oc omiukt komazt i giognum nalar auga helldr en rikr maðr stor oc dramblatr ma koma til himirikis þessarra boðorða gaðo aller helgir oc giætto val oc skilddv sik fra stundlegom sømdom Oc skyndu ser til eilifrar sælo Svmir með dauða oc ymsum pinslum svmir til munkka liviss eda øyði markka oc full-
gerðo i ollu þesso sialfs guðS vilia oc matt þu a þesso markka at þetta logmal er eigi nyfunnit nema helldr firir skipat af guðs boðorðom Með þvi sagðe Josaphat at þetta logh mal er sva nytsamlegt firir hui fylgia eigi aller þessom boðorðom Þa svaraðe barlaam marger fylgia enn i dagh þesso boðorðe oc full gera En þeir ero fleiri er firir lata Sva mæ-
ler sialfr guð iesus kristr i guðspi-
alleno þeir ero faer er þrongan veg oc øngan vilia ganga En þeir ero marger er hinn breiða oc hinn agengilega veg vilia troða þui at þeir marger er i falla syndirnar kunnv varlla vm siðir or at stnvazt Oc gera sik sialfkrave at þrælom Oc leggiazt vndir þann lavarð er til anauðar er þeir ero með ollu engo vndir skyldir sala sv er or--
vilnazt vm sinn oc livir allavega eptir sinum losta hon løysir o skynsamlega aptr halldz bonnd sinnar skamfylli Oc firir þvi at prophetenn sa langt fram oc syrgði er hann sa misfarer mannkynsens þa mælltte hann þer synir manna er her til haveð livat með erveðlego hiartta oc vitrlego hugskote firir þvi firir þvi fyllyzt þeim hegomenn oc leita til lyginnar þer virðit þetta valld oc metnað sømder oc sælo sem iamnan muni stannda En yðr verðr sia von at hegoma þvi at farsæla verðr yðr til fals oc flærðar þui at þeir tyna optlega skiott er baðom handum halldda a hyggiazt þui likazt sem dust dreivizt hengat oc þegat fir vinndi oc sem draumar or optsinnum synazt myklir oc verða at litlu þui at opt sinnum oc optlega uerða þeir fullsæler er aðr þottozt fatøker Oc sem aðr varo rikir oc allt hugðuzt hava i hondum verða stunndum at vettoge oc annars þurvannde En þo at faer fylgi oc full gere vars lavarðar boð eða fortalum predicara eða postola eða af heilagra manna aminning eigi at eins heilagra manna fortalu nema helldr með margfallegom iartteignum er a minna alla til retra luta Nu þo at faer fylgi þeim vegh hinum þronga er leiðir til lifs oc sælo eða þo at hinum fylgi marger vege vegenom er rumr synizt oc allavega val gengr oc þo leiðir til tions oc tapanar þa verðr þo eigi at engo Guðs vizska oc hin skyra skynsemd hans heilagrar forsiar er ollum lysir goðom oc illum oc þui likazt sem sol er breiðr geisla sina on avundar yuir lla er vndir ero henni Með þeim sama hætte birtir oc lysir sonn vizska hiortu oc hugskot allra þeirra er hana fysazt at finna firir vttan fals eða flærðer Nv þo at nokkorer se þeir menn er aptr luki augum sinum oc vilia eigi sia lios solarennar þa er eigi hennar lios at ver oc eigi þui helldr vert at vera lastat oc tapar þui eigi at halldr sia hinn biartte liome sínní sømd af þeirra vanviti helldr verða þeir aller er sik firra at þarflausu hennar liose blindum monnum likir er ganga þriflannde vm veggi oc drepa fotom sinum i huert staup er firir verðr Oc með þeim sama hætte sem sol i sinv skini birttir þeim er lysir sem gløkþekkir gerazt til hennar lios oc skins Með þeim sama hætte birttir guðs lios berlega milldi sinnar miskunnar huerium eptir þui sem til vill þiona oc þurfua þykkyzt oc verðr allddrigi þeim at hurðar bake með nokkorom skort eða vansa er til fysizt ekki byðr oc var lavarðr sitt lios með nauðgum koste þeim er af sialfkrave kiosa myrkr oc meinlæte með sialfra sinna vilia helldr gefr hann huerium sialfræðe oc frialsan dom siafs sins vilia með firir skipan sva lengi huerium sem lifdagar vinnazt Josaphat suarar oc spurði skymsamlega sva sem maðr vitrlega leitannde eptir sinni foruitni þat fysumzt ec at vita huat kallar þu frialsan dom sialfs þins vilia eða huat firir skipan Barlaam svaraðe þat kalla ec sialfræðe er vili er sialfs mannzens þa er hann er i sialfræðe skynsemdar sinnar firir vttan allar mote staður Oc vikr þa til huarss sem hann lystir illz eða goz eptir skaparans løyvi oc er firir þvi sialfræðe skynsemdar lifsins at vikiazt huern vegh sem sialfum likar En firir skipan er þat er aðr er firir set hugleiðingum varom með til fysilego raðe þvi at þat sem aðr er firir-
ætlat með raðe þa kiosom at hallda með staðfestu er maðr hugleiðir vm einn huernn lut með ser huart sem honom er gerannde eða eigi þa hugsar hann þat með viti oc tekr þat af sem honom likar bazt oc ma þat kalla sialfræðe En þat er firir ætlan ef maðr ser tva luti firir ser at kiosa annan þann sem honom synizt ser nytsamlegre Varlla dømer maðr aðr en hann ser firir af hueriu emni eða kostom hann skal kiosa þvi at eigi kys maðr allt þat er hann ser nema þat sem munlegazt þykkyr honom oc hellzt ser nytsamlect vera oc ma þat hellzt firir skipan heita eða forssio er maðr hevir aðr firir hugsat oc með sinum sialfs vilia koset oc fyst oc ma maðr með þesso mote skilia En þat er firir skipan er maðr hevir koset af þeim lutum er hann hevir með hugleiðingum ser til nytsemdar hugsat þvi at þat fyzit maðr hellzt at full gera er mest likar eptir sialfs hans mannzens vilia oc með þessom hætte ræðr maðr fyrst meðr ser til nytsemdar En aðr en maðr gere nokkot merkilegt þa kys hann þat sem hellzt visar hugr hans honom til oc með þessom hætte ero ei at eins dømd verk var með oss bæðe goð oc ill nema iamval þat sem vaR vili stenndr til at vinna með hugleiðingum oc af þesso ero oss bunar koronor til himinrikis vistar eða elligar pinslir til eilifra kuala þvi at vpp haf synnda eða goðgerða er firir skipan af þeim lutum er ver fysumzt at fylgia oc i þeim lutum er hellzt finzt fyst var til i þeim lutum fullgerazt verk var oc firir þvi at menn hugsa at sialfræðe sinv oc eptir hugsat kiosa at gera þat er hellzt likar þvi ollu verða oc ambunar með meirum vpp takum til huarss sem stundat verðr en greinir margar gerazt af firir skipanenne þvi likazt sem vaz aðer er renna or iorðu sumar greinazt oc renna miok grunt vppi a iorðu aðrar nokoro miukare koma her oc huar fram þær ero oc sumar er miok myrkt oc neðarllega ero i diupi oc renna þo með firir skipaðum hætte oc ero sumar æðer þær er bæðe renna renna reinlega oc ero lystilegar a at bergia En þær ero aðrar er sina ras full gera miok vskira oc vreina oc vskira með beisklegre aberging Sumar með miok akafum hætte aðrar með muns mínní ras Sua skallt þu oc skilia i firir skipan at sumír ero oc bæðe skioter oc akaver oc miok heítir i fullri ras til rettrar truar oc vrugrar Oc vrugrar ælsku sumir taka oc muns tomlegare oc seinna Oc er miok sva sem dove oc firir durum døy su ras er þeim visaðe a nokkon goðan vegh oc fylgiazt huerss mannz verkum með þssom hætte eptir fyst oc ferð vilia hans Sem Josaphat hafðe þessa luti høyrt þa spurði hann barlaam ero nokkorer þeir fleiri er sva predica eða sua kenna sem þu eða ertt þu einn sa er sua kennir oc sva hervilegan segir heim þenna vera oc hann sva miok hætannde Barlaam mællte engan veit ec her i yðru vesla riki nema mik einn þvi at grimleikr faður þins oc hans vtalulegr otte er ollum firir byðr byðr at skilia Guðlega miskunn oc engi se sva diarfr at i mvnni þore at hava af hans ræzlo retta trv En i flestom stoðum oðrum i konongs rikium þa ero þesse boðorð með margfallegom hætte sem til horver þeir ero oc sumir er af aegians annskotans er iafnan fysizt oc girnir at firir koma mannkyninv giæta eigi rett neme telia helldr þat er mannum er til meins oc þyda hælgar ritningar sem vuinrenn eggiar þa en eigi eptir þurpt þeirra sem høyra En sonn trv oc rett þa er ein með margfallegom skilníngum er boðen er oc boðat af guðs postolom oc hælgum prophetom oc i heilagre kirkkiu yuir allar halfur heimsins tekin oc told biarttare huerium solar geisla En ec einn af þeim er komenn til þin at syna þer sannennda-
rað Josaphapt spurði hann hevir nokkot faðer minn høyrtt af þessom lutum Barllaam suaraðe með engarre skynsemd hevir hann enn høyrtt þetta fagnaðar fortalu þui at hann hevir skyn-
semdar augu sin aptr loket oc vill eigi satt sia oc er hann þvi helldr framlutr til ferllegra luta Giærnsamlega villda ec sagðe Josaphat at faðer minn yrði fullnomse þessarrar hínnar fogru fortalu þa svaraðe barlaam allt er guði mattolekt sva er monnum þetta vmattolegt en huat vilzt þu af eða huersv feginn mannt þu verða ef þu fær holppet feðr þinum með fortalu þinní oc verðr þu með vnndarllegom getnaðe faðer þinns faður ec hevi høyrt ein døme er mer virðizt sem likazt mege til þessa mals Sua er sagt at konongr nokkoR have veret rikr er val oc vitr lega skipaðe oc firir sa sinv raðe oc riki Oc með fullum goðvilia bar hann ahygiv firir huersu hann skylldi vægelegazt oc miuklegazt forssio yuir sinv folkke hava þenna hinn goða konong skortte mykyt a sitt rað þvi at hann hafðe með ollu enga visennd af Guði eða af retre tru oc var hann vafðr i villu oc otrv hegomlegra skurguða En hann hafðe einn vitran mann oc skynsaman raðgiæfa er allavega var val at viti buinn oc hann hafðe sanna skilning fengit af retre tru hann hugleiddi oppttlega með ser at hann skylldi telia firir konongenom retta tru oc asaka hann firir sin misræðe en honom hellt þo aptr otte oc ræzla eigi at eins at hann ottaðezt vm sialfs sins lif nema iamval vm alla adra sina frenndr oc kunningia er margfallega nvtu hans bæðe af konongenom oc ollum oðrum Oc firir þvi hugleiddi hann með ser iðulega at hann skylldi til þess velia bæðe stund oc tima høvelegan er hann mætte þesso fram koma Sua bar at eínv hueriv sinni er kononge likaðe þa mællte hann til raðgiæva sins gongum vt vm staðenn at siazt vm kann vera at nokkor nytsamlegr atburður kuni oss firir augu at bera oc oss mege gagn af stannda Sem þeir varo miok viða gengnir vm staðenn þa tok nokkot sua at myrkva þa litv þeir i giognum einn litinn glug geisla af liose oc litu þeir ínn forvitnannde huat þat myndi vera Oc sao þeir þar iarðhus mykyt oc diupt i iorðena oc helldr miok vuistilegt þar sat i einn gamall karll klædrr miok hervilegom bunaðe En firir honom stoð kerlling hans oc skenkti honom með glerkeri oc song hina fegrstu songa oc danzaðe honom til skemtanar oc lovaðe karll sinn i hueriv orðe sem mest Nu sem konongrenn oc þeir sem með honom varo sao þenna atburð þa vndraðu þeir miok at þat folk er við slikri fatøkt lifði er huarkki hafðe herbyrgi ne klæðe matte liva með sva mykylli kiæte firir vttan otta oc ræzlo Oc þa mællte konongrenn til raðgiæva sins se her goðr vinr vndarlegan atburð alldrigi varom vit i sua mykylli skemtan eða gleði at okr þotte iam mykyt gaman oc kiæte at okro livi þo at vit hefðim allt eptir okrom vilia sem þessor hín fatøko hiun er i þesso fatøka livi liva sva katlega sem ekki see afat firir sinnar heimskv saker oc favizsku er þau gleðr þa er þeim synizt sitt livi søtt er allavega er leiðilega oc liott Minn goðe raðgiæve konongsens hafðe fat vm at þui sinni Sem timi kom høvelegr þa hof sa hinn goðe maðr vpp Guðlega røðo sina til konongsens með þessom orðom Með orllove heRa konongr huerssu synizt þer þessarra manna livi hann suaraðe hitt liotazta oc hitt leiðilegazta allra þeirra er ec hevi seet til þessa þa mællte raðgiævenn til konongsens Vit þat sannlega herra minn at myklu liotare Oc leiðilegare oc vesalegare virðizt vart livi þeim allum er skilia oc skynia eiliva dyrð er engi fær oðrum til komet af þui at haller varar oc herbyrgi er skina oc glitra af gylltum bunaðe eða klæða er margfalla er glæst virða þeir við saur oc hegoma A mote himneskre dyrð þui at þau herbyrgi oc haller er i himneskre dyrð ero skipað með hælgum monnum oc su hin gafuglega gangveria er guð hevir sina vini með skrytt firir verðleika En með þeim hætte hinvm sama sem oss litazt þesser leiðileger oc lioter er her ero fatøker Myklu virðizt þeim er guð ælska vaRt lif fula oc ferllegare oc fa-
nytara konongr varð við þat nokkot sva dapr oc spurði huerir ero þeir a sinum alldre hava betra lif er ver Hann suaraðe aller þeir sem meir ælska himneska dyrð en heimsins hegoma Enn spurði konongrenn huat er þat er þu kallar himneska dyrð Hann suaraðe þat riki sem alldri verðr ender a oc alldri ma døya þau auðøve er alldri finnzt otte með Sv gleði er firir vttan rygleik Sa friðr er firir vttan þrætto er þar er frelsi firir vttan hark oc afund uvina þeir sem þetta oðlazt þa mego sæler kallazt Huerir mego þenna fagnað fa sagðe konongr þeir aller er þema veg fylgia val hann er þeim buinn ollum er til fysazt konongr sprði huat veg er þat Raðgiæfenn svaraðe kenna einn sannan guð oc iesum krist hans sun oc hinn hælga annda En konongr er sliktt hafðe eigi fyR høyrtt mællte til hans HueR firir bauð þer her til at birtta mer slika lutí Slikt þykki mer ekki afvirðilegt ef satt er en ef nokkot er ef a þuisa male þa verðr þat með skynsemd at hugleiða Minn herra sagðe hann eigi løyndda ec þui þessom lutum firir þer at mer gengr illvili til eða galøysi nema þvi at ec ottaðomzt at vgleðia yðra tign oc gafugleik En ef þer bioðet mer at segia yðr þa vil ec glaðlega heðan i fra yðr af þesso allt hitt sannazta segia Giarnnsamlega sagðe konongrenn vil ec at þu segir mer a huerium tima sem þu matt viðr komazt þvi at ec skal mer allgoða stund til geva oc með gaumgiæve til lyða þessa konongr lifði siðan iafnan val af þessa hins goða mannz firir talum Nv ef feðr þínum verðr þesse trv i tima told sagðe barlaam þa ma vera at hann hammne illu oc take við goðo En at suabunv er hann of miok blinndaðr oc renttr sannre tru Þa mællte Josaphat til balaams gere guð við faður minn vilia sinn En með þui at hanom er allt þat mattolegt er mennener mego eigi þa segi ec þer mína ætlan sannlega at þinvm fagrum fortalum þa finn ec at þetta allt er fals oc flærð er her til hevi ec fylgt oc vil ec firir þvi brott ferðazt með þer oc þat sem eptir er minna lífdaga með þer vera þui at eigi vil ec skiptta þvi litlu er ec a her i von þess híns mykla fagnaðar er ec ventte mer til Barlaam svaraðe ef þu gerir sva þa þykki mer þu likazt einum goðom oc vitrum vngum manne er var borenn allavega af storom monnum oc rikum faðer hans fek honom eitt hitt gofuglegazta kuanfang alla vega sømelegt sem honom samde eina hina friðazta møy faðerenn rødde þetta firir syni sinum oc sagðe honom eptir þui sem hann hafðe firir ætlat En þegar sem hinn vngi maðr høyrði þetta þa tok hann við þesso miok þunglega oc firir tok i þesso faður sins rað oc vilia oc fysta sínní er hann komzt við þa liop hann i brott fra feðr sinum Eeinum huerium deigi sem hann var miok moðr bæðe af angre oc langre gangu oc myklum hita þa stnerezt hann i eitt hus til huilddar oc atte þat einn fatøkr maðr oc miok aldrønn Sa hinn same bonnde atte eina friða dottor oc helldr miok vena þo at fatøk være er sat firir durum vti oc vann með honndum sinum ser til þurptta þesse mær hafðe iðulegt akall til guðs oc bað hann vetta ser miskunn Nu sem hann hinn vngi maðr høyrði sva virðulegt orð møyarennar er hon hafðe i munni þa vndraðe hann miok oc mælltte til hennar þu hin vena mær firir hueriar giævo saker lovar þu sva miok lavarð þinn sem þu haver af honom mykyt gott þeget en mer synizt sem þínní fatøkt fylgi fatt þat sem pryði se i Hon suaraðe veizt þu eigi þat at optt sinnum grøðer litil lækneng myklar manna-
sotter sua verðr oc optt af litlum giofum mykyll oc margfallegr auki ef maðr þakkar val guði þat er þeget er þo at litit se En ec em sem þu ser eins fatøks mannz dotter oc gamals karlls oc þakka ec glaðlega guði sina giof oc veit ec vruglega at þa er honom likar þa ma hann myklu størra oc meira geva En allt þat er tíl þessa skrautz er er ver giætom oc eigum at kalle þa verðr optt til avaxtar en opttar til tapanar oc kømr þo æ til sama samv lyktta vm siðir En guð hevir gevit mer myklu nytsamlegre giæver þar sem ec a honom iafnam at þakka þui at með hans giof oc miskunn em ec eptir hans likneskiv skapað oc ec hevi kunnastu fengit at skilia sialvan hann oc skynsemd fengit firir aðrum kuikuendum oc af hans miskunn heimboð til eiliviss  fagnaðar Oc skilning nomet hans løyndra luta opnar oc bunar ero oc dyR himneskrar dyrðar auðvellilega ef ec vil siolf kostgiævazt til a at stunda firir slikra luta saker oc hans giæva er sua þiggia fatøker sem rikir þa a ec iafnan minn lavarð at lova En ef ec gere eigi sva þa veit ec eigi hueria afsakan er ec skal firir mer hava Sem sa hinn vngi maðr høyrði sua vitrlleg orð møyarennar með stníllum fram-
burð þa kallaðe hann til sin faður hennar oc mællte sva til hans mer virðazt vitrllegh orð dottor þinnar at ec beiðvmzt astar hennar oc bið ec þik at þu giptir mer hana með sømd þvi lik orð eða framburð hevi ec eigi fyR høyrt af nokkorar møar munni En faðer hennar er kunnig var ætt oc auðøve þess hins vnga mannz svaraðe hann honom sua Eigi byriar þer er af iam-
storre ætt oc sva rikum monnum ertt komenn at fa sva fatøks mannz dottor þa svaraðe sa hinn vngi maðr giærnna ef þu syniar mer eigi Mer var skammu ætlat oc handzcelld eins riks mannz dottor með myklum auðøvom en firir þui at hon fellzt mer eigi i skap þa flyða ec heiman Nv af þeirri samv ast er dotter þin hevir til guðs með myklu viti oc fagru orðlage þa likar hon mer yuir allar þær er ec heui fyR seet oc høyrtt Hinn gamle maðr svaraðe eigi ma ec giptta þer dottor mina sua at þu fører hana heim til frennda þinna i fiærska við mik hon er mitt einbernní oc mer kiærre en allt annat þa svaraðe sa hinn vnngi maðr Ec vil giærnna með yðr vera oc yðra fatøkt a mik taka firir astar saker við møyna oc kastaðe þegar af ser þeim hinum fagra klæðnaðe er hann hafðe oc bað siðan bondann fa ser slikan fatøkan bunað sem hann bar siafr Nv sem bondenn sa at hann var sva staðfastr i þessarre ætlan oc at hann villdi firir-
lita oll auðøve helldr en missa sins vilia þa tok hann i hond honom oc leiddi hann i eitt løynilegt herbyrgi oc synddi honom þar mykyl au-
døve með margfallegom hætte sva at alldrigi fyR hafðe hann þui líkan fagnað seet oc mællte til hans Sunr minn þesse auðøve skolu oll þin vera með døtr mínní oc með þessom hætte varð sa hinn vngi maðr rikare en engi maðr annarr i þui landde Þa mællte Josaphat til barlaams þat finzt mer af þesse døme saga take nokkot sva til min oc firir þui spyr ec þik með huerium hætte er þv villt røyna staðfestu hugskoz mins Barlaam suaraðe ec hevir eptir leitat oc provat oc lizt mer sem þu ser vitr maðr með staðfastu hiartta oc heilum hugh oc geve þat guð at goðar verði lyktir þinna lif-
daga ec vil giærnna luta oc a kne falla til herra vars oc heilagrar þrinningar er bæðe er mattogoR oc miskunnsamr guð at hann geve þer skilníngar annda oc birtti þer lof sinnar dyrð-
þar oc skipi þer i samtal sannra oc heilagra þionastu manna osaphat konongs sunr komzt nv miok við orð hans oc mæltte þessa luti alla fysumzt ec giorssamlega at vita oc valld oc mykyleika þess guðs er þu lovar sva miok Barlaam suaraðe Ec bið Guð at hann festi oc birttí þessa vizsku i þinv brioste þvi at vmattolegt er þat mannlegre natturu at segia eða syna eptir verðleikum hans dyrð þo at eín tunga være þær allar tungur sem veret hava þvi at sva segia ritníngar at alldrigi sa einn maðr guð engi ma meira eða frammar af hans vallde víta af hans valdde vita en þat eitt er hann vill sialfr birtta hælgum monnum sínum postolom oc prophetom þvi at ver kennom þat oðrum fram er ver namom af þeirra fortalum Hann gerði at vpp have allar skepnur með viafnum mykyleika En hann firir ser oc skipar þo með ymsum hætte eptir sinum vilia sínní skepnv engi matte enn oc engi skal mega hans matt skilia hímínínn sva mykyn alldr sem hann hevir oc synizt hann æ hinn same Jarðarennar kraptr firir ferst eigi þo at hann fyrnizt Aar allar oc bekkir þornna þo eigi at iafnan renne Havet er iðulea þrutnar oc suellr af storom bylgium gengr þo ekki yuir sitt enddi merkki Sol oc tungl oc stiornnur allar dagr oc nott gera oll sinn tíma eptír guðs firir skipan af þessom lutum ollum birttir oc lysir mattr guðs en þo ma engi fullkomlega vita hans dyrð eptir verðleicum pall postole er fullr var af hinum anndda mællte vm guðs dyrð með þessom orðom sem hann være miok vndrannde hugleiddi til haleit leiks auðøva eða vizsku oc skynsemdar guðs huerssu vmattolegt er at vita valld eða doma hans oc huerssu vsynileger ero veger valldz hans Með þui at sa er Guð ælskaðe sua miok at hann leiddi hann livannda i paradisum oc hof hann vpp til hins þriðia himins Nv með þui at hann mællte sva vndrandum orðom huerssu megom ver þa er nokkot eða allzekki vitum vm at tala hans valld eða matt Hann firir litr oc engan þann er til hans stundar þui at miskunn hans sigrar alla lutí hon gefr oss traust at raða vm hans valld Hann er guð allra vallda hans nafn se iafnan blezat vm allar allder eiliflega Þa mællte Josaphat til barlaams þo at þu hefðir með skynsemd þinni langa rið firir hugsat huerssu þu skylldir bazt løysa mina spurnníng þa mætter þu alldri betrí greín a gera en nv oc fengozt i þinun andsuorum þu sagðer at guð allzvalldanndde er gerði alla lutí gefr i sinum orlleik huerium eptir þui sem til gerer Sva sagðer þu oc sem ec hygg val at see satt at vmatolegt er þat mannkyninv at røða vm hans vald oc dyrð frammar en hann sialfr birtir Oc synizt mer þu af slikum orðom sannlega vitr maðr ger sva at seg mer huerssu marga vetr er þu ber nv a bake oc i huerium staðum þin vera er eða hueria felaga eða brøðr þu hevir til þessarra kunnastu sannlega er minn hugr með þinum hugh oc við þik vil ec alldrigi skiliazt Þa mællte hinn gamle barlaam eptir minni hugleiðing þa hevi ec fiora tigu vetra oc fim vetr en vera min er i øyði markkum þess rikiss er heitir sænnar þa felaga hevi ec oc með mer er með þessom hætte þiona guði i goðre von til himinrikiss Sua segir þu nv sagðe Josaphat en mer synizt þu meir en siautigu vetra at alldre en þu segir þik litlu meir en ferttugan nv lizt mer þu eigi sannsagull Barlaam svaraðe ef þu spyr at alldre minum fra þui ec ec var føddr þa hevir þv val hug hugsat þui at ec em meir en siaurøðr maðr en þu skallt sannlega vita at þa alla vetr sem ec lifða i hegoma heimsins þa tel ec ekki þui at þeir ero tapaðer aller þui at þa vetr ec afla mer dauða tel ec ekki með lifs dagum þa eina tel ec er ec hevi i þessarre reglu reinsat lif mitt með vmbotom oc sva skallt þu iafnan gera þa eina telia þina lifdaga er þu þionar til eilifis fagnað-
þar þui at dauðar ero þær allar dagar er i dauðlegom verkkom ero nøyttar fagrllega mæler postolenn af þvi likv efnv með þessom orðom til þeirra er sitt lif hava betrat þer varot þrælar syndarennar vndir hennar anauðar oke en nv ero þer frialser er þioneð vndir rettende oc firir þui at þer eroð nv frialser af syndinni þa ero þer nvdir guðs þionastu með ambun eilifs fagnaðar Iosaphat sagðe með þui at þetta veraldlegt lif er stundlegt ma eigi heita lif oc man þa oc þesse stundlegr dauði mega dauði heita Barlaam svaraðe vruglega skil ec þat þui at ec ræðomzt eigi þenna dauða at af þui at ef ec verðr tekinn a þeim vegh er ec vil guði þiona þa virðizt mer þat helldr vera ein skom leið fra dauða oc til lifs oc allzkostar betra lif en þetta er þvi at siafr guðs sunr hevir i ser folget sinum hælgum monnum til v endilegrar sælo af þessom dømom mæler postolenn þa er hann sagðe sua Ver er syngumzt af þessarre byrði af þui at ver vilium eigi vera nøkter eða af-
klædder nema helldr val klæðazt at af varom fagrum klæðna bunaðe hyliazt oc felazt þat sem dauðlegt er með oss oc enn mæltte hann sua hueR skal mik frælsa veslan mann or myrkua stofu þessa lifs hann sagðe oc þetta ec fysumzt at høyra oc vera með kristi Nu þo at ec se minnztr af þeim er guði þiona þa ottomzt eigi þenna dauða eigi ræðomzt oc ogner faður þins þvi at vrædr kom ec hingat til þess at syna þer sannan veg urugs lifs allgorlla vissa ec aðr at hann verðr minnar hingat komo vaR þo at hann late mik með vtalulegom pinslum til dauða døma En ec ræðomzt þann er sva mælltte ottazt eigi þann er drepa ma likam yðan nema þann helldr er bæðe ma drepa líkamenn oc sva kasta salenne i pins-
lir Þesse freisti quað Josaphat er erveð er þer þolet firir sakar staðfestu þessarrar truar lizt mer miok sva meiri en mannlegre nauturv høve sæler ero er sva drengilegan oc mannlegan vilia havet til at þiona guði með sva mykylli einorð Nv seg mer sannlega huaðen fae þer føzlo eða hueR fær yðr klæðe eða annat þat sem þer þurvít sva fiarre sem þer buít aðrum monnum i øyði markum seg mer þetta sannlega Barlaam svaraðe vist var oc føzla er af þui er vex i hia oss i morkenne avoxtr viðar er þau gros er vaxa a iorðu i hia oss Engi þrætter þar við annan til matar eða klæða þui at allum er iam-
heimil su føzla sem til er Oc þvi samnar engi meirv saman en hann etr eptir En ef nokkor guðs vinr senndir oss brauð með almoso sinní þa taku mer með oc skiptum sem iafnazt En klæðna bunaðr vaR er þik forvitnar at vita þa er sumr vllklæðe en sumr harklæðe sa er oc sumr er goR er or skinnum oc af huðum er helldr pina likamenn en pryða slikr er vaR bunaðr bæðe vetr oc sumar eigi skiptum ver oc fyR en sa er fuinn oc sialfr fellr af oss oc oflum oss siðan sialver annarss Þa svaraðe Josaphat oc spurði hvaðan kom þer þesse bunaðr er nv hevir þu Barlaam svaraðe ec tok þesse klæðe af einum vin minum at lane þa er ec var a veg til þin þvi at eigi samde mer með slikum bunaðe firir þik at gannga sem minn er vannde til oc liktumzt ec i þesso einvm manne er atte einn frennda her tekinn af sinum vuinum oc villdi þo frialsa hann þaðan hann skiptti firir þvi klæðom sinum oc bunaðe oc for i bunað vuina sinna oc for siðan i þeirra lannd oc þoldde margskonar erveðe glaðlega oc fek sua sinn frenndda læystan með þema sama hætte sem ec høyrða sagt fra þer oc þinv atæve þa kom ec hingat at saa i briott þer guðlega trv oc løysa þik or vallde ovina þinna Nv hevi ec gort sva mykyt at sem Guð lavaðe mer synnt þer sannan guð oc kennt þer hæga tru eptir þvi sem guðs postolar predikaðu oc talddu firir oss með huerssu myklum harska er heimr þesse stendr oc hueria ambun oc staflaun er fa goðer oc illir Nu høver mer heðan af heim at fara oc þema bunaðe brott at kasta oc minn er þeir hava i staðfastre trv til himneskrar erfðar sva sem einn hueR sa er iafnan er fullr af fee oc fagnaðe oc þykkyzt allt eiga oc a þo allzekki þessa heims en þeir er engo syta oc liva þo firir vttan alla afund þa kalla ec sannlega þa rikare oc auðgare oc huerium kononge iarðeskom sælle En með guðs giof oc andlegre firir ætlan þa skallt þu verða rikr af þessom auðøvom þvi at þesse er sonn oc vrug fehirðzla En stundlegr rikdomr spillir meir sinum vínum en bøter oc ma þat firir þui sannlega kalla fatøkt Nu ef ec tek þann vuín er brøðr minir hava aðr troðet til dauða vndir fotom ser nøre ec hann oc grøðe i skauti mer ef ec tek auðøve af þer oc føre ec heim til brøðra minna þa flyt ec sannan vuín oc andskota með mer þeim til bardaga vili eigi guð þat Nu með hinum sama hætte er oc vm klæðna bunað ef førezt maðr or synnda livi oc fer i nyan bunað klæðezt með hins mildda crist boðorðom oc hælgum verkkum þvi likazt sem maðr kaste af ser þann bunað er allavega hylr hann með sømdar bunaðe oc skynsemdar-
klæðom Huerssu skyllda ec þa føra brøðrom mínum þann bunað er huernnveg er leiðilegr er maðr ma til sia ef ec føre þeim er aðr þykkiazt hava øret þat nokkot er minkka þykkir þeirra gleði þa man þeim sua virðazt sem helldr þuerre gleði þeirra en aukazt ger helldr sua gef þeim firir guðs saker er þurfa þykkiazt þat sem þu hevir mer oc þeim ætlat oc fær þu sua bazt þín fong oc fiarlut statt þa mannt þu diarflega fram ganga með vapna bunaðe andlegom með þeirri bryniv er hylr þik oc alla þina limi firir hinum grimazta andskota sva setr þu oc a hafuð þer heilsu hialm føtr þina skaur þu oc byr i mote gangu friðsemdar oc fagnaðar En firir þik setr þu skiolld truarennar þu ber i henndi þer andlegt suerð þat er guðs orð vruglegt mote þinum vuínum siðan mannt þu diarflega til bardaga ganga þvi at iam skiott sem vuinr þinn seer at þu ertt sva varðr oc vapnaðr með þessom bunaðe þa flyr hann iam-
skiott oc verðr hans mote staða at allz engo En þu oðlazt með sigrínum sømdar sæte oc corono a høgre honnd herra oc hofðíngia allra kononga Með slikum kenníngum oc heilsamlegom fortalum lærðe Barlaam konongs sun oc bauð honom at buazt til viðr taku heilagrar skírnar með fastum oc hælgu bøna hallde oc var með honom nokkora daga oc kom iðulega til hans oc endrnyaðe iafnam guðspiall firir honom oc kenningar postola oc heilagra propheta þvi at guð hafðe frammarllega kennt honom með sua fullkomenne gnott at huarttvegia logh mal nytt oc forntt þa var honom kunnigt með guðlegre skilníng oc heilags annda birting Þann dagh er Josaphat skylldi vera skirðr þa hof barlaam røðo sina til hanns með þessom hætte Nv skal þu trva a guð faður vgetinn oc svn oc a hinn hælga anndda einn guð i þríníngu með þrimr skilningum þu skallt trua a guð einn faður oc a hans hinn sæla svn eingetinn iesum krist sannan guð oc mann af honom guði getinn firir allar allder af blæzaðum feðr blæzaðr sunr af sannre lifs æð sem lifs kellda oc krapte faður oc sunar birttizt mattr oc liome dyrðarennar oc þat hitt mattolega orð er með guði var oc er firir þui vttan vpp haf oc on niðr lags er alla luti gerði með hælgum feðr synilega oc vsynilega þu skaltt oc trua a hinn hælga annda faður oc sunar fullkomenn guð er lifgar oc grøðer alla luti oc gefr alla heilsu oc hælgan allt megandde með sinum vilia Með þessom hætte skallt þu lova oc til biðia oc skilia faður oc sun oc hælgan annda i þrimr skilningum huernn viðr sik oc þo einn i mætte guðlegs velldíss þui at einn er allra þeirra guðdomr oc nattura ein dyrð oc riki eínn mattr oc kraptr baðer ero þeir af hælgum feðr sunr oc heilagr annde feðr er þat eiginlegt at vera getenn hælgum annda er þat eiginleg at koma af huarom tueggia feðr oc syni En i rettre trv þa er faðer oc sunr i ollum lutum með þeirri grein oc skilning er aðr sagða ec þer En guðs sunr heilagr oc blæzaðr steig til iarðrikiss or himna dyrð firir varar saker með faður boðe oc heilax anndda samþykt on mannlegs getna-
 ðar let berazt af varre fru hinni hælgu mariu getazt af hinum hælga annda full komen guð oc sannr maðr þessa luti skallt þu alla vruglega trua En þat er vmattolegt at spyria eða at segia með huerium hætte guðs sunr lagðe sinn guðdom oc tok a sik firir varar saker dauðlegan manndom Hatt þessarrar miskunnar giævar vitum ver eigi oc eigi høver oss vm at røða þat skallt þu trva at guðs sunr tok alla mannlega naturu a sik fyrir vttan synd hungr oc þosta vas oc erveðe oc freistni frost oc hita oc vm siðir með sialfs sins vilia døydr oc drepenn oc kross festr þaðan var hann i grof lagðr En guðdomr hanns er alldrigi ma døya var oc er iafnan vskaddr firir vttan alla pinsl með sínum mætte reisti vpp dauðlegan likam varnn fyrst i guðs syn oc siðan margum adrum guðs vínum þeirra sem guðs boðorða giæta með goðo liui Með þesso skallt þu trua at þeir aller er i syndum liva oc sva ve-
  
ða teknir oc on þessarrar truar ero vndan skildir þessarre vpprisu her með skalt þu trua eina skirnn af vatne oc hælgum annda i aflausn synnda þu skalt oc trua at hann gaf sitt blæzat holld oc bloð lære sueinum sinum oc þeir siðan oss er truír erom oc þat sama skal oss fra pinslum leiða oc løysa ef ver erom i rettre iðran teknir firir virðingar saker oc hans hinnar hælgu pínslar þv skallt lova oc luta oc til biðia heilags kross marks er hann gaf oss til vernndar oc varðveizlu þvi at þegar er fiandenn litr þetta mark mote ser gortt þa flyr hann oc firizt þui at hans mattr er með allzengo verðr a mote markke hins hælga kross i þessarre tru skallt þu skirrazt oc varra boðorða giæta firir vttan alla villu þui at þessor er sonn oc fullkomen røyn oc provað oc rannzakað með skymsamu atygli af henndi heilagra feðra varra þeirra er giæzlo oc skipan skulu firir oss hava til full-
komenns fagnaðar Sem Barlaam hafðe þetta røt oc hina hælgu tru firir honom røtt þa skirði hann Josaphat i nafne faður oc sunar oc heilags annda með allu fullkomno embette i eínní fagre kelldu er var i gras-
garðe hans oc kom þegar miskunn heilags annda yuir hann Siðan foro þeir heim til herbyrgis oc song þa balaam eina løynílega messo oc gaf siðan Josapha heilaga þionastu holld oc bloð varss herra oc var þa gøysi feginn oc lovaðe guð oc mælltte Barlaam þa við Josaphat oc sagðe blezaðr se þu faðer varss herra iesu krist/ oc með sinni myklu miskunn endr gat þik til lifs vonar oc til erfðar oc þeirrar sølo er iafnan stenndr með bloma oc sømd vskaddre i himínriki með heilagre þríníng J dagh hevir guð frælst þik oc løyst af synddinni oc gortt þik auðgan vndir sitt valld oc firir þui minn hinn kiære sunr giæt nv val til með skunnda oc skynsemd at eigi faezt flekkar heðan i fra a þínní reíní tru oc ger goðan grundvoll lifs þins með staðfastre tru kasta brott allre illzku hins fyrra lifs er blekkir oc vil oc villir huernn er fylgir Nu með þui at þu ertt a skynsemdarueg þa fylg val þuí liose er þik leiðir með skynsemd til søm-
dar oc haf iafnan fremdar bunað til hernneskiv trausta tru oc reina samvizsku rettvisi oc milldleik kiærleik oc litilæte þolenmøðe oc hofsemd Með þessom lutum skallt þu oðlazt þa sømd oc sælo er nv ertt þu til kallaðr at firrizt oc forðezt alla munhugðlega lostasemi eigi at eins i verkum nema iamval i vnytum hugrenningum þvi at rangar hughrennínngar auka sva með mann-
nenom pinsla giælld sem hæilogh hugrenninng visar mannenom til korono oc sømdar þar at eins trvum ver vera herbyrgi heilaghs anndda sem hann finnr hiartta með reinv hugskote þvi at sva sem bíí flyr røyk sva firrizt heilagr annde vreinnt hugskot oc firir þui giæt til val með allum mætte þinum oc hugrenníngum Oc haf i hug þer heilsu rað með heilu hugskote oc bu sua herbyrgi hælgum anndda i hiartta þinv oc lat alldriga groa ne rotfesta nokkot vnytt með þer þui at þungare verðr vpp at røyua þær rætr oc tægr er valld hava til at greínazt oc vaxa viða þuí verða opt oc storar syndir at eigi verðr varazt oc viðr seet hinum smærrom eigi þvi vliktt sem maðr hevir sma sar oc þykkir vera litils vm vert oc gar eigi at geita þau kunnv optr at funa oc døyna sva verðr oc með salenne er gløymir smasyndum er optlega gerazt þa verðr þvi minnr viðr seet at auka større afbrigði oc ef maðr dregr i veniv þa er þui likazt sem svin velltizt i sauri vesall maðr sa er venst i syndum þa verðr sva samdauna at eiki kennir knyk helldr gleztt hann oc fagnar sinni farssælo sva sem hann have nokkon nyan fagnað fengit En þo vm siðir vikzt hann viðr til aflaz oc yuir bota þa verðr þui at eíns bøtt at þar fylgi mykyt starf oc trege oc margskyns meinlæte með milldum tarom oc firir þvi fiR þik æ sem mest bæðe fra illum verkum oc vreinum vilia Oc haf i veniv þinni gott hugskot með hueriv goðo verkki þo at þv gerer fyrst litit oc gott oc þo með goðom vilia þa þykkir þer þvi minna firir er lengr er at veníazt þuí er nytt er þat verðr huerium lettazt at vinna er vanaztr er oc hellzt visar honom til hugr hans sialfs til Sva sagðe mer einn vínr minn er giærnna gerði gott þa er ec tok fullkomlega guð at ælska með staðfasto hiartta mins oc villda ec stundum þo letta nokkot sva er mer þotte þungt vera oc firir þui fek ec skilt af þessom lutum allum at i sialfra varra valldde er gott at gera oc syndum at hafna En þeim er æ leggia sik vndir synndina oc lata þegar eptir hallazt er hegomleg heimska kømr þeim i hug oc hava enga meirí staðfestu i mote-
staðum þa verða þeir bratt i syndum rotfaster oc er þa meira firir við at skiliazt Nu ert þu með guðs miskunn val fra villu fræstr oc allavega skryðr með heilax annda bunaðe oc giæt firir þui vanndlega allz þins atævess oc fel þik allan vnndir guðs giæzlo Ef einn hueR skynsamr maðr þionar iarðeskom kononge oc finna þat aðrer menn at hann er konongenom kiær oc i raðom heimilegr þa mæla sva aller at sa er sæll er slika gipttu fær huat venter þik meðan huerssu full-
 
 
 komenn þeim verðr fagnaðrenn er þat þiggia at sialfum guði skalv vera kiærer oc þeirra bøner skalu firir hanS auglit koma þui at af þeirri hínní heitv ast oc skirv hiartta er þeir hava til sins heRa þa firir lita þeir þat allt er lystilegt er i þessom heimi oc bva sitt akall með mykum otta oc ræzlo til guðs firir hans mykla vallz saker oc rettdømes oc ero iafnan með mykylli ælsku oc kærlleik i astundan hans miskunnar þeirra bøn er sva biðia berstzt skiott firir guðs auglít þui likazt sem maðr mæle við vin sinn þvi at hann høyrir þa alla giærnna er með reinu hiartta oc með rettvisv hugskote biðia til hans sva sem prophetenn segir guðs augu ero iafnan yuir rettvisum monnum oc hans øyru ero vpp loken at høyra bøner þeirra En firir þui er sua sagtt at hælgir feðr mego með sinum bønom samþykkia mannen við guð oc er þat þa kallat engla verk oc verðleiki oc vkominnar sælo firir-
birtting til þessarra luta ero morg døme Josaphat spurði ero nokkor døme til þess með yðr at menn mege sliku trva barlaam suaraðe þau ero miok morg en þo ero þessor ein af þeim er ec skal nv seigia þer af J borgh þeirri er antiochia heitir var skipaðr með guðs forssio einn full-
komenn fynndr mykyls fiollda byskopa oc margra annarra guðs vina Sem þeir sato a stefnv þa kom fram gangannde ein fogr iungfru Af hennar fegrð oc bunaðe lystist allr vegrenn þvi at hon var oll buin með gulli oc goðom gimsteinum marger vngir menn fylgðu henní hauvesker oc kurtteisir er engi þottezt verða saddr af asyn hennar fegrðar oc skínannda bunaðr er allavega sømde hana oc pryddi oc af ilm søtra grasa er henní fylgði með myklum hegoma en nafn hennar var pelagia firir bunaðar sa/ sakar oc fegrdar var hon kallað af ollum monnum gimsteinn borgarennar Nu sem aller byskopar er saman sato litu hana þa stnerozt þeir i fra henni sem hinv leiðilegaztu ferlliki En einn af þeim byskoponom er noímus er nefndr festi lengi augu a henní oc stnerezt siðan til byskoppanna oc mællte til þeirra með tarom þesse orð Minir hinir blæzaðu brøðr þat ætla ec at þesse kona se firir døma saker i vara augsin her komen i dagh Vitið þat sannlega at doma degi synir guð oss eigi postola eða martyres eða hælga menn aðra nema þessa hina samv kono þvi at allt þat er hon hevir heitit sinum astar monnum þat hevir hon með allu kostgiæve viðr leitat at fullgera Oc eptir þetta reis hann vpp oc gekk skyndilega til kirkkíu oc lagðezt þegar til iarðar oc með tarom bað til Guðs firir þessarre hinni fatøkre kono oc synndugri Minn heRa sagðe hann ec hevi þer margu heitit oc þo faat af halldet En sia hin vesla kona hevir oll sin heit halldet við sina ælskara firir saker himsins hegoma A þeirri samu nott eptir þa birtí guð honom i søfne at sv hin synnduga kona af hanns bøn oc verðleika skilldi hialppazt honom synddizt sem hon støðe firir allteri oc buín til at syngia messo oc þui nest þotte honom sem ein suortt dufua flygi fram firir anndlit honom oc blakraðe þar lengi aptr oc fram oc vm siðir þotte honom sem hann gripi hana með henndi sinni oc kastaðe henní niðr i brunn nokkon oc þegar vonom braðare kom hon vpp huitare en stnior oc flaug fagrllega vpp til himinsrikis En þegar sem hann vaknaðe þa hugleiddi hann draum sinn En vm morgonenn eptir þa bauð erkkibyskop sa er firir adrum byskopom var at nomínís byskop skylldi messo syngia oc predica firir folkkeno Nu sem hann talaðe þa var su hin syndduga kona þar i millum annarra manna oc með guðs giof þa skipttí hon hiartta sinv a betri leið oc harmaðe miok syndir sinar með margum tarom oc sitt hitt liota lif Sem loket var messonne þa gek byskop heim til herbyrgis sins þui nest skundaðe sia hin synduga kona þingat sem byskop var oc fell þegar til fota honom þvi likazt sem hin fagnaða sæla fru maria magdalena firir sinna synnda saker fell oc til fota varom lavarðe oc fek þar miskum en þesse bað af byskoppe skirnn oc fek þegar Epttir þetta settizt byskop til borðz oc var miok glaðr oc allt hans samsæte af þessom nya fagnaðar atburði vm heilsv þessarrar hinnar vngu kono oc i þeim sama tima syndizt vpp a husinv sialfr fianndenn liotr oc ferllegr oc þo nøkviðr oc øptte harre roddu kiærannde til byskops Høyr þu hinn bolvaðe byskop gamul rytta huí gerer þu mer rangt hui ræner þu mik minv herfange þottezt þu eigi at gera er þu stnerer i fra mer til skirnnar oc þins guðs truar i þinní forttalu fiorom þushundraðum heiðinna manna En nv hevir þu kipt i fra mer hinv kiærazto kerallde er mer aflaðe huersdaglega mykynn fiollda manna Sa dagr se sannlega bolvaðr er þu værtt føddr a minn hinn meste andskote þvi a tar þin oc grate falla sva akaflega vm min herbyrgi at þau grava giorssamlega allan grundvoll tíl niðrfallz Siðan mællte hann til kononnar sialfr með þessom orðom ec hevi gofgat þik með gulli oc silfri oc agiætom gimsteinum oc margskonar auðøvom Oc marga vnga menn oc vena oc rika hevi ec tøykt til astar við þik Nu ger þat firir minn goðvilia Oc margskonar giæver er ec hevi þer gevit at stnuzt aptr til hins sama livis oc hins fagnaðar er fyR hofðum ver þessor orð fianndans høyrðu aller er i hia varo En byskop bað konona signa sik oc flyði iamskiott fianndenn i brott Þa samu nott eptir kom enn fianndenn til hennar oc vaktte hana vpp oc het henni vtalulegom auðøvom ef hon villdi aptr til hans vilia venddn En hon kallaðe iafm-
skiott a krist oc signaðe sik með hins hælga kross markke oc ellttí sva i brott andskotan i fra ser Oc a hinum attannda degi eptir þetta þa kastaðe hon brott kuenn mannz bunaðe oc tok vpp karllmanz klæðe løynilega oc for siðan til iorssala lanndz oc gerðizt einseto maðr i fialle þui er heitir mons oloveti kona sv er fostrmoðer hennar var sem hon saknaðe hennar þa syrgði hon miok þui at hon ottaðezt miok at hon mynddi til einnar huerrar fyrri villu stnuazt En byskop huggaða hana oc sagðe at hon myndi hinn haglegazta kost af sinum raðom koset af Nokkoro stundu liðínní for kapaleinn þess hins sama byskops til iorssala lanndz oc fann hana i þui sama fialle ínní byrgða En þegar sem hon leit hann þa kenddi hon hann gorlla en hann kenndi hana varlla þvi at syn andlizt hennar var nv miok folnað af þui sem veret hafðe þvi at myklar fastur oc vakur iðulegar hafðu gortt hana miok skarppa oc bleika oc at flestom lutum miok farnna Nu meðan þesse prestr dualldezt þar þa anndaðezt hon Miok sua sem likit var þuegít er aller hugðu karllmann vera af hinv harðaðzta livi er hon hafðe haftt þa fannzt kuennmannz lik þar oc sagðe sa hinn same prestr alla atburði vm hennar hag huerssu er guð hafðe með bøn oc verðleikum hins hælga nomínís byskops með hans traustum atrunaðe frest hana oc løyst fra fianndans vallde oc hans hinum grimaztum pinslar ellddi þvi nest toko þeir byskopar er þar varo munkar oc lærðer menn oc allt folk at dyrkka oc at lova þann lað-
  
varð oc herra er giærnna løysir þa alla sem til hans vilia kalla En þeirra heilagra manna bøn oc verðleikar er sva frammarllega biðia oc þiggia af guði þat sem aðrum verðr til lausnar oc lifs heilsu mego sannlega heita firir birtting vkom-
mens fagnaðar Eigi ero þeir þo aller er slikan fagnað þiggia af guði nema þeir einir er guði þykkyr verðugt vera oc honom þiona af allu hiartta likare engla-
livi með reinv hugskote oc allzskyns staðfastre til stunndan leita þu nv við sløglega oc freista at fa verðleika þessarra giæva þui litit er honom firir at hevia þik fra heiminum til himín rikiss oc reirnssa firir þui vandlega alla metferð þina af ollu þui er þu uenter at guði se gagnstalegt bæðe hiartta oc hugskot Oc bu allt þitt atæue reinlega með vitrllegom verkum at með þer finnízt oc synizt reinnt herbyrgi hælgum anndda i at bua Rek æ or hiartta þínu reiði oc illvilia þui at þesser lutir firra eins mest mannzens bøn guðs augliti Oc ver firir þui allum miskunnsamr er við þik misgera Ger af almosom oc iðulegom miskunnar-
giofum bøn þínní venge til vpp stigningar firir guðs auglit með rinnandum tarom heitrar astar þa matt þu val mæla sua sem hinn hælge dauid konongr sagðe þo at hann være mattogr Oc firir marga luti skipaðr þa reinsaðe hann þo skynsamlega samvizsku sina þe er hann mællte sua Herra minn ec hata iafnan illzsku oc vanvirði ec En loghmal þitt lova ec oc ælska ec Sala min fyzict iafnan at fullgera boð þitt oc ælska þik með akefð firir þui skunndi bøn min firir auglit þitt Oc gef mer skilníng eptir þui sem þu hevir þínum uínum firirheitit Ef þu flytr með þessom hætte bøn þina þa ertt þu sæll Oc suarar guð þer i kalle þinu Ec em her i hia þer vtaluleg døme finnazt til þess at þeir heilgir menn er með skilum vilia bua sitt akall til guðs þiggia miok sua þat allt er þeir biðia þo at mannum þykky þat vmattolegt vera Hinn vngi Josapat bað þa balaam at hann skylldi enn nokkor døme segia honom þau sem gleðia mætte hug hans oc staðfesta vilia hans til vrugrar truar Þa suaraðe Barlaam til þess hevi ec øren efni oc fullkomenn vilia at þu megir þui ollu betr skilia at falslaus er fortala mín oc til rettrar aminningar heilsu vegar kona nokkor syndizt allzskostar vraðvond oc miok fræg af þui flesto er vanvit er af hennar fegrd oc ast er hon hafðe til heimsins hegoma Hana ælskaðu marger en hon syniaða fam síns vilia af sinni villu varð hon miok við fræg oc vm siðir spurði þetta einn guðs vínr er nefndr er pafnucius hann syrgði miok af tion oc tapan þessarrar veslu kono oc þui freistaðe hann at friælsa hana af þessom dauðlegom synnda bondum með þessom hætte hann skiptti sinum reinliviss-
bunaðe oc tok skrautlga gangueriv Oc allzskonar glæselega Oc kom til hennar með þessom hætte oc let sem þat være hans ærende at hava sinn vilia með henni En hon er iafnan hafðe ollum ein suor buit leiddi hann þegar til herbyrgiss sins oc synnd honom fagra rekkiv En hann quaðzt vilia hava løynilega herbyrgi oc þui nest synndi hon honom muní minna herbyrgi En hann sagðe ser enn þetta ofliost þykkia þa svaraðe hon her ser engi maðr okra samvist þo at þu skamfyllizt firir manna augum en ef þu ottazt nokkot Guð þa finnr þu engan þann stað er þik mege fela eða firra hans asyn eða augliti Hann spurði hana trur þu a guð oc at hann se hon suaraðe þui trui ec vist oc þa spurði hann hana at hon tryði at himinrike se oc at þeim einum se sa fagnaðr ætlaðr oc firir buinn er reinlega þiona guði i sinv livi eða ventter þu at nokkot se helviti er þeim er firir sina starflaun ætlat með pinslum er sina lifdaga leiða með illu livi hon kuazt þuisa ollu trua sannlega Með þui sagðe pafminus at þu hevir sannlega skilning fengit til þessarra luta firir hui ber þu engan otta vm þítt mal þar sem þu hevir tapat með sialfrar þinnar livi margs goðz mannz salo oc skallt þu giællda suor oc skynsemd firir alla er þer hava samþykzt i þesso saurllíui Nv sem hon høyrði þesse orð þa varð hon avar rygg oc rædd oc skalf allt hiartta hennar af nyfengnom otta Oc fell þegar firir føtr honom með tarom oc gret oc het þegar staðfastlega at firir-
lata allt sitt saurlliui oc at viðr sia framleiðis allauega þui er gagnstaðlegt er guðs vilia En framleiðis fylgia þui sem guði se þekkilegt Sem hann høyrði þetta af hennar munni þa varð hann miok feginn oc nefndi þann stað firir henní er þau skylldu hittazt til vm ræða þessa heilsu raðs oc gek hann siðan i brott Eptir þetta samnaðe hon saman gull oc silfr með goðom gimsteinum oc allzskyns auðøve þau sem hon hafðe aflat i þesso hinv aumlego livi oc let siðan sueina oc møyar er henni þionaðv flytia allt vt a mitt stræte i borgenne oc kallaðe þingat munkinn oc fiollda manna oc settí siðan elld i oc brennddi allt saman her eptir mællte hon til þeirra manna er i hia stoðo Hyggið at gorssamlega með huerssu mykylli akefð elldrenn øyðir þessom auðøvom er ec aflaða lengi oc saman-
dro með margskyns vfagrllegom afla Oc þegar iafnskiott gek hon þaðan i fiall þat sem pasmiscus var i oc skipaðe hann henni siðan hia reinlifum konom hann fek henni litit hus oc fatøktlegt oc let føra henni huernn dagh lítit brauð oc vatn sem minnzt matte hon lita við Oc þa spurði hon hann huerssu er hon skylldi sinni bøn bazt høva til guðs miscunnar hann sagðe varazt þu oc hef eigi vpp þinar hinar saurgu henndr til guðs er margfallega ero saurgar oc af synddum þungar eigi skallt þu oc með þinum vreinum varum guðs nafn nefna er optt hava synazt syndda kossom þu skallt leggiazt til iarðar með þesso akalle þu skapare minn virzt at miskunna mer sem hon hafðe þria vetr þessa skript innt þa gek pafnucius til fiallz þess er antíníus þionaðe guði í oc spurði hann at huartt er þesse kona ma hiallppazt eða eigi En antonius hafðe þa giof af guði þeget at allt þat er hann forvitnaðe at vita þa birtti guð honom berllega með braðom visendom Þui nest kallaðe antoniuS til sin lære sueina sina oc bauð þeim ollum at kalla a guð akaflega með fastum oc vakum oc bøna hallde En þa samv nott einn lære suein hans er paulus het sa opnazt himinriki oc leit hann þar eina rekiu alla af gulli gorva setta með hinum agiætaztum gimsteinum af þeirra hinum mykla biattleik lysti allt herbyrgit En til vaðveizlu rekkunnar varo settar sømelegar møyar allar val bunar Oc þa sagðe paulus at þesse rekia myndi ætlað vera antoni heRa hans er hann hugði hælgaztan mann vera þa suaraðu møyarnar eigi er þesse antonis rekkia helldr er hon ætlað thaide er skommu var ein vand oraða kona en nv af sinní iðran er hon crist vnnasta guðs sunar Sem paulus vaknaðe þa synndi hann sina vitran allum brøðrom Oc þeir lofaðu aller guðs nafn virðulega pasnucius for heim aptr til hennar oc sagðe henni sannlega at syndir hennar varo henni allar firir-
gefnar oc lovaðe henni at ganga or þui pinsla husi en hon bað hann at hon skylldi þar iafnan vera En þo gek hon vt eptir hans boðe oc tok hælga guðs þionastu oc þui nest syndizt andlit hennar solo biartare en mannz andlítí oc for hon siðan til eiliviss  fagnaðar sa lafarðr se blezaðr oc lofaðr er sua miskunnsamlega litr a iðran syndugra manna oc skiotlega løysir þeRa vanndda er fullkomlega stnuazt til hans miskunnar með reínni iðran Omaklegt er þat at sa maðr er með þessom hætte byr sialvan sik reínlega oc fullkomlega vndir guðs þionastu oc flytr með þessom hætte fram sitt akall firir guðs auglit batne eigi huernn dagh oc betrizt i nokkoro goðo oc allar stnarur oc gilldrur fiandans skal hann auðvellilega yuir koma þui at hughskot hans oc hiarta ornnar oc hitnar firir guðs ælsku saker oc kueikír oc vpp vekr salo sina oc gefr sik allan vndir guðs þionaztu oc minnizt a syndir sinar með iðran oc beiðizt liknar firir afgerðír sinar með tarom oc iðulegom trega Jvanar laust er guð i sinni með þeim manne Oc af þui at maðr gerer þessa luti iðulega oc tekr þessa luti i veniv með iðurllegre ahyggiu þa hugsar hann þeim mun minnr vm hegoma heimsins oc sytír þui minna oc syrgir er til enskiss kømr þat er hann ser at engo verða oc sigrar hann i sliku mannlega natturu þui ma sa maðr heita með verðleikum guðs samrøðomaðr oc samtal oc felage þess vil ec oc biðia guð at hann gevi þer þenna fagnað at oðlazt með til stundan Nu minn hinn kiære konongs sunr syntt hevi ec þer nv sanna gatu til guðs boðorða oc hevi ec eigi firir ræzlo saker eða ognar firir latet at kenna þer þat rað er guði er þekkilektt Nv hevi ec oc gortt þat er ec matta Oc verðr þu nv heðan i fra drenngilega at herða oc staðfesta hug þinn til þess guðs er þer hevir gevet skilníng oc ver nv heðan af reinn i ollum þínum verkum Sva segir vaR drottenn sialfr vereð hælger i verkkom yðrum þui at ec em heilagar faðer yðar hinn hælgi petr segir oc sva at þer kalleð þann faður yðan er engan gerer mismun nema dømer huernn eptir til gerðum Vitið þat sannlega at hann hevir eigi køyptt yðr með gulli ne silfri eða nokkoro hegomlego verði nema helldr hevir hann vt hellt yðr til hialppar oc frelsiss bloð sins hælga sunar Þessa luti alla skallt þu rita i hiartta þinv bæðe guðs ræzlo oc hans hin ogorllego rettdøme oc þann hinn mykla fagnað er hans hælgir menn oðlazt sva oc þann refsingar dom er illir menn þiggia firir sin afbrot brøysklegs hegoma þessa lifs oc eilift lif annarss heíms þessa luti alla hugleið þu optlega Oc fylgi þer guðs friðr iafnan oc hiartta þitt oc geve þer skynsemdar-
skilning oc leiði þik a rettan heilsu-
vegh oc visi fra þer allzskyns illvilia oc trøysti salo þina með hælgo cross-
markke sua at engi illzska ne villa mege þer grannda helldr meger þv oðlazt með allre framkømd þa hina myklu sømd oc v enndilegt riki með þeim fullkomna fagnaðe er faðer oc sunr gefr sinum uinum vttan ennda Með slikum heilsu raðom lærðe sa hinn blezaðe karll konongS sun Oc for siðan heim til herbyrgis sins Sem þionastu menn konongs sunar vrðu visir oc varer sua iðurllegrar gangu oc optsamlegar þar komo þess hins gamla karlls til konongs sunar þa vndraðu þeir miok En einn af þeim er konongs sunr hafðe ser kiæraztan oc truði vm fram alla aðra þvi at faðer hans hafðe þenna firir skipat til trunaðar i herbyrgi sunar síns En hann var nefndr zardan Hann spurði konongs sun með þessom orðom þer vituð val herra minn huerssu mykynn otta oc ræzlo er ec hevi af yðrum feðr oc huerssu mykynn trunað er hann hevir a mik lagtt firir þui bauð hann mer vm fram alla mina hiðbrøðr at ec skyllda þer hollr oc trur vera En nv ræðomzt ec at þesse hinn gamle hærokarll er vkunnigr kømr hingat opttlega bere nokkon hegoma firir yðr af cristinna manna tru eða fortalu þa veit ec at hans reiði oc grimleikr øsezt fullkomlega með allre akefð Oc ef þetta sannazt þa veit ec mer visan hinn grimazta dauða með vtalulegom pinslum Nu minn goðe herra oc hinn sømelege konongS sunr ger annat huartt firir minnnar þionastu saker at seg sialfum minum herra konongenom við-
røðo ykra eða hafna með ollu hans fortalu En ef yðr synizt eigi sua at gera þa lovet mer fra yðr at fara at ec se eigi rekenn hínum mykla vtrunaðe til faður yðarss oc skiptt aðrum trunaðar-
manne i mina þionastu Konongs sunr suaraðe ger sva val zardan at gak inn til okkarrar við-
røðo oc lyð til talu okkarrar oc skal ec siðan segia þer þat sem þer høver at at hafazt Nu sem von var barlaams til komo þa leiddi konongs sunr zardan ínn með ser oc setti hann a bak tiallde þui er firir honom var tiælldat Sem barlaam var komenn þa tok Josaphat sua til orðz Hef nv vpp af nyu allar allar guðlegar fortalur með hinum sama hætte oc fyR at af þui ollu verði mín trv staðfastare oc traustare Þa hof Barllaam heilaga fortalu með stnialre røðo oc samu efní fyrst af sialfum guði huerssu allum samer hann einn at ælska af ollu hiartta oc giæta hans boðorða með sannre ast oc reinv hugskote þuí at hann er skapare allra luta synilegra oc vsynilegra oc huerssu hann skapaðe hinn fyrsta mann oc með huerium hætte er maðrenn braut guðs boðorð sins skapara Hann sagðe oc huerssu myklum fagnaðe er ver tapum þa er ver briotom hans boðorð oc hitt hælga logh mal hann endrnyaðe oc huerssu mykla mískkunn er vaR lauarðr hafðe til at frælssa oss með hinum gnogazta goðvilia hann birtti sua i vpphafe sina miskunnsemd at hann senndi hælga feðr propheta at boða oc birtta sina hælga hingat komo i heiminn Oc eptir þetta sinn hinn blæzaða burð oc meðan er hann var i verolldenne þau miskunnar verk er hann virðizt at gera firir oss vuerðugum vhøyrilegar iartteignir með margskonar vndarllegom kraptte oc eptir þetta þollde hann pínslir oc crossfesting oc spiozlagh oc yuir alla luti hælgan dauða sialfkrave Oc enndrskapaðe oss siðan til eilifrar sælo i sínní oc varre vpprisníngu þui at hann skipaðe ollum þeim er gott gera ambun oc erveðes laun i eilifum fagnaðe En hinn er i mote hans vilia leiða sína lifdaga þa er þeim buinn elldr vsløkkelegr firir vttan enndda Með þessom orðom lauk barlaam røðo sinni langre oc stníalre synndi huarttueggia vegh goðra oc illra oc til huerss heimiliss huarer eigu at vitia siðan stnerezt hann til bønar með þessom orðom at Guð skydi lata alldrigi Josaphat Til hinnar fyrrv villu stnvazt helldr skylldi guð geva honom staðfastlega at hallda heilaga tru með livi fleklausu oc reinni meðferð Með þessom orðom lauk barlaam røðo sinní oc blæzaðe bøn oc for siðan til herbyrgiss sins Eptir viðrøðo þeirra barlaams oc Josphaz kallaðe Josaphat zardan til sin oc freistaðe hans með þessom hætte huart er hann hafðe nokkora ælsku til hans eða enga oc spurði hann með þessom orðom høyrir þu zardan fiolmæle oc malstnilld þessa hins gamla karlls huerssu hann villdi pretta mik oc sløgea með sinum fagrgala ef hann mætte með sinni stnilld leiða mik oc lokka fra varre sælo oc margfellom fagnaðe er huerss dagle hafum ver með søm-
elegre samþyktt i ollu þui sem oss likar val zarda svaraðe minn hínn astsamlege herra konongS sunr hui villt þu freista min með þvi likum hætte giorlla veit ec þat herra at meir hever røða þessa mannz rotfest i brioste þer oc hiartta þinv helldr en nv synír þu Ef eigi hefðí hans røða val hugfell veret þa være hann sialldar a tale við þik En þu skalt þat vita at hans predican er oss miok kunnig oc ef eigi være otte faður þins mote þeim ollum er a crist trua þvi at þeir aller ero heðan i brott rekner oc þorer engi sa er a krist truir vera kenndr her af þeim grimleik er faðer þinn stnyr til þeirra allra sem fylgia þessarre fortalv Elligar være þeir gøysi marger Er giærnna villdu vndir þesso boðorðe bua oc firir þvi at flester aller hava nv heðan flyt þa hætter nv oc oc þegir þeiRa predican oc fortala En ef þer synizt þessor kenning til nokkorss fagnaðar høva oc ef þer synizt vndir at ganga þetta hoc oc byrði þa bið ec at þin fyst verði þer til fagnaðar En af minv male veit ec vist eigi huat ec skal gera þvi at firir saker grimleiks oc ognar faður þins þa em ec miok sorgfullr hueR annsuor er ec skal honom veita af þui at ec giætta eigi boðs hans af þui at ec let þenn karll sva opttlega inn til þin ganga Mer finzt sua sagðe konongs sunr at engi þin þionasta virðizt mer til iammykyllar sømdar minnar sem þessor er nv kallar þv þitt galøysi Oc firir þessar saker er þu mestrar ambunar af mer verðr oc er þesse þínn hynn fyrsti oc hinn meste fagnaðr at ec skyllda mega bírtta firir þer til huerss er þu ertt goR oc lokenne þeirri villu er þu hevir her til fylgt meger þu kenna sannlega þinn skapara oc lausnara oc firir lata sem fyrst þav myrkr er meinaðu þer tilkomo full-
komennar sælo oc hugsaða ec at þu myndir þegar sem þu høyrðir þaksamlega viðr taka þessom heilsu boðorðom En mer finzt sva at hugr minn blekki mik nokkot sva i minni ætlan þvi at þu tekr við þesso heilsu boðe allz of tomlega Nu ef þu birttir þetta feðr minum þa er þat ekki annat en þu reitir hugh hans oc fyllir af ahyggiv oc lygleik En ef þu villt honom val þa løyn hann æ sem mest þessom lutum til þeirrar stundar er bazt høver vm þessa luti at røða Nu þo at konongs sunr telldi firir honom þessa luti þa var þat þo þvi-
likazt sam maðr kastaðe frio a vatn eða sio þvi at alldrigi kømr vizska illviliaðum mannne i hug Stnemma vm morgonenn kom Josaphat til barlaam oc birtti barlaam firir honom at hann villdi brott fara En Josaphat varð miok reiðr oc rygr við þesse orð oc af myklu skape fylltuzt augu hans af tarom Barlaam mælte martt stníallt orð oc talaðe fagrllega firir honom at hann skyldi staðfastlega stannda i trv sinni Oc huggaðe hann allt þat er hann matte oc bað þaksamlega at hann skylldi skynddilega lata hann brott fara hann sagðe honom oc sua firir at eigi mynddi long stund til þess vera at þeir my-
du finnazt oc siðan iafnan samt vera me v enndilegomm felagskap Konongs sunr villdi þetta enn ef hann mætte nokkorom hætte en þo var hann miok otta fullt vm at zardan giæzlo maðr hans mynddi konongenom kunnict gera þeirra viðrøðor oc ef hann yrði við þetta vaR þa mynddi barlaam firir hans saker þola bæðe pinslir oc dauða oc mæltte þa Josaphat til barlaams Með þui at þu ætlazt nv at fara i fra mer hinn ælskulege oc hinn andlege faðer oc hinn visazte meistare vpp haf allar minnar heilsu oc mik her eptir-
lata einnsamann i þessom huerfula himsins hegoma en þu villt nv leita þer til roar oc þess staðar sem þu meger með friði vera Nu þore ec eigi lenngr at hepta þik her far nv i friði oc af sialfum guði giættr oc varðveitr oc gløym mer eigi i hælgum bønom þinum þa er þu kallar til guðs at ec mege enn siðir koma til þinnar sølo samvistar oc see ec siðan þitt hitt blæzaða andlit En eina bøn bið ec at þu veitir mer i skilnaðe okrom þa nestom er ec bauð þer at ec skillda sennda nokkora fiarlutí brøðrom þinum þeim til þurpta en þu neittaðer við at taka tak nv af mer litla minninng til þinna einna nauðzynia Barlaam suaraðe ef ec villda eigi þiggia firir þurptta saker brøðra minna þeirra sem enga nauðzyn hava til veralldlegra auðøva er þeir hava aðr oll vpp gevit huerssu ma ec sialfr við þui taka er ec neittaðe af allra þeirra henndi En ef ec vissa at goð være auðøve þessa heims þa mynda ec eigi siðr þeim ætla en mer eða nokkorom mun helldr En með þui at ec veit at slikt er allz enskiss vertt þa ætla ec mer huaRke ne þeim oc villdi hann með engo mote viðr taka Þa bað Josaphat annat sinni barlaam at hann skylldi eigi með ollu synia honom bøn sina þvi at elligar quaðzt hann vera með allu firir latenn af honom hann bað at Balaam gæve honom harklæðe sitt oc sina stnarpu yuir hofnn at hann hefði þat eptir meðr ser til minniss meistara sins reinlivis Oc eigi siðr til veralldar oc varðveizlu firir fiandanom oc hans bolvaðum uelom En hann bauð honom i mot aðra giof þa er hann skylldi hava til minnningar at hueriv sínní er Balaam ser hana þa skylldi hann þegar hugleiða vm Josaphat oc þeirra skilnað Þa mæltte Balaam til konongs sunar ef ec gef þer min hin gamlu klæðe er oll ero af fyrnsku slitin oc faren oc þig ec af þer i mot ny klæðe oc myklu viliare þa ottomzt ec at su ambun minkki nokkot firir mer verðleika mína til stundanna við guð Nv vil ec þo eigi allzskostar nitta þui er þu biðr lat freista ef annur finnazt þui lik iam-
høvelegh herklæðe er sambæreleg ero mínum bunaðe oc vil ec þau þaksamlega þiggia þui nest var eptir-
leitat oc funnuzt þegar Oc klæddezt þa Balaam þeim bunaðe En sinn hinn fornna bunað fek hann konongs syni oc tok hann þau með meirum þakkum en honom være førð pell eða hinn vildazte purppura Sem barlaam var nv miok sua buinn þa hof hann sua sina hina siðaztv fortalu minn hinn ælskulege broðer oc hinn blezaðe sunr er ec hevi getet með guðlegre fortalu minzt a huerium kononge er þv þionar oc huerium heRa er þu ber þin herklæðe til sømdar oc firir þvi høver at þu gøymir val oc varðveitir vizkvlega vm hin fagru firir-
heit er þu iattaðer herra allra hofðinigia ner-
verannde himneskom heima mannum hælgum englom til vitnis burðar er þegar ritaðu oc skrasettu oll þin heit oc ef þu helldr val þa ert þu sæll ælska ekki veralld-
legt sva miok at þu giæter eigi vm fram allt guðs boðorða er nokkot sva ogorllegt sem sa hinn ræðeleg elldr er æ br-
ennr með myrkrum oc sloknar alldrigi þeim til pinsla sem til gera eða huat ma sua miok þessa heíms gleðia sem su hin v enendilega am-
bun annars heims er guð gefr sinum vinum þat er verðr vm fr-
am alla røðo styrkr sa oc mattr er alldrigi fær sigrat dyrð sømeleg oc þo v endileg þesse hin sama tign oc virðing er vmattolegh til þess at maðr mege vm røða hana hevir guð buit með sínni ast sinum ælskarum sva haleitlega at ekki likamlegt auga mege syn a festa oc ekki dauðlegt øyra høyra Oc ekki þessa heims hiartta vm hugsa huersu þar er firir buit þess bið ec guð at þu verðir eilfr felage til þessarrar sømdar oc elifrar sælo Konongs sunr tok þa at kløckva með sorg oc tarom af þeim harme er hann hafðe við brottferð barlaams oc mælte til hans minn hinn blæzaðe faðer oc meístare heilssv minnar oc hamingiv ner skal ec faa eða finna þann leiðzagu mann er mer kenne oc visi sua rettan heilsu vegh til þess hins sæla fagnaðar oc fostrlanndz varlla vente ec at mer faezt iafnenge þinna heilræða þu fant mik slikan oc synnda fullan oc vtlagan þræl firir Guðs augliti En nv hevir þv sætt mik oc samþykt við minn skapara Oc sva frammarllega minu male kome at nv em ec i samtale með guðs sunum til erfða oc oðla i eilfri sælo aðr en þu kømer þa for ec miok vttan brautar oc vndir valldde andzskota oc vuína trolla oc dyra er iafnan varo buin at suelgia oc slita með hervilegom hernnaðe oc grimlegre agirnnd En þu hevir nu visat mer ret-
leiðiss til þeirrar fylgdar oc felega retta leið oc villulausan vegh at ganga oc visat mer or myrkrum oc meinsemdom oc fortt til þess heiman með myklu erveðe oc nauð at syna mer þann hinn mykla fagnað er mer er buinn er ec vil sialfr mik til stunnda at eignazt oc firir þui at minn lettileikr vinzt eigi til þess at ambuna þer eptir verðleikum þann goðvilia er þu hevir til min gortt þa ambuni þer sa er alla luti gefr goða oc engo gløymir þui goðo er gortt er Hínn goðe barlaam villdi giærnna koma ennda oc lyktum a harm oc angr Josaphaz oc reis hann vpp oc helltt hondum til hifna biðiande til guðss með þessom orðom drottenn guð skapare oc herra faðer lausnara varss iesu krist þu er birtir þa lutí oc lysir er aðr varo myrkuir skapare oc lausnare allra luta synílegra oc vsynílegra Oc firir þinnar miskunnsemdar saker stnerer þu til þin þinni skepnv Oc villdir eigi at hon firir føreztt i sinni villu þer gerom ver þakker oc þinum hinum haleita krapt oc vizsku þinni varom herra iesu crist firir huerss sakar er þu gerðir heiminn oc skapaðer oc reistir oss vpp er fallet hofðum þu gapt likn oc lausn syndum varom Villta oss leiddir þu heim hertekna oc frælter dauða dauða lifgaðer með blæzaðu bloðe þins hins sæla sunar a þik kalla ec faður oc hínn hælga annda lit miskunnar augum til þessa sauðs þins er með skynsemd vil stnuazt til þinnar truar með minum kenningum þins hins fatøka þræls hælga hugskot hans með þinum kraptte oc miskkunn grøð oc gofga þenna teinung er planntaðr með hælgum anndda sialfs þins oc gef honom at vaxa til þess at heita blomstr oc blæzaðaðr avoxtr til þin hins hælga logh malls oc tak hann vnndan velom oc vallde vuinar allz mann-
kyns oc gef honom vizsku þins hælga annda kenn honom at fullgera þa sem þínum vilia likar at þin hiolp se honom iafnan til vernndar gef honom með mer overðugum þionastu manne þinum at vit mættem baðer oðlazt eiliva dyrð i þinni sælo þui at þu ert blezaðr yuir allar allder verallda Sem barlaam hafðe loket bøn sinni þa stnerezt hann til konongs sunar oc gaf honom friðar koss konongs syni oc arva himnesknar dyrðar bað honom af guði friðar oc farsælo oc stnerezt siðan vt or holl konongS sunar glaðr oc katr Oc lovaðe guð þaksamlega þann er til sva goðra lyktta hafðe leiðit vegh hans eptir sialfs sins vilia Eptir þat sem barlaam hafðe skilzt við Josaphat þa stnerezt Josaphat til bønar með a-
kafum tarom oc með þessom orðom herra minn guð lit a hiolp mina oc kom með skunnda mer til hiallpar þui at ec em firir-
litinn af oðrum oc fenginn vnndir þina forssio Ver þu nv hialpis-
maðr orhilpum lít til min með þinum miskunnar augum þui at þu villt at aller hiallpeztt Oc have kenníng til þins sannleiks Hialp mer oc styrk mik at ec gannge eigi af vegh þinna boðorða þu veizt herra minn at ec em litil magne oc veikr til goð gernninga En þu ertt mykyll oc oc mattogr at hiallpa mer þinn mattr helldr vpp styðr oc styrir oc styrkir alla luti synilega oc vsynilega gef me matt oc vilia at ec fylgi egi hegoma heimsins heðan i fra kenn mer helldr at fullgera þinn vilia i ollum lutum oc varðueit mik iafnan i ollum lutum oc varðveit mik iafnan i þinni giæzlo faðer oc sunr oc hinn hælgi anndde sammattolegr i þínum guðdome oc oskiptilegr a þik kalla ec þer til dyrðar þik a með retto at ræðazt oc oll skyn-
semdar likamleg skepna Vpp af þessom degi varðveitti Josaphat val oc reinlega sik oc sina metferð með vitrllego gaumgiæve hellt sik fra allre vuizskulegre nøyzlu Vm nætr var hann a iðurllegom bønom oc þo myklu sialldar en hann villdi firir navistar saker þeirra sem þionaðu honom opttlega var hann oc firir lata sina meðferð firir sakar konongsenns til komo Stundum oc firir þui at konongrenn gerði honom boð til sin at koma En allt þat sem hann gløyndi af sinni veniv firir einshuerss veralldlegs starfs saker þa fullgerði hann þat þeim mun lengr a nottena með staðfastu akalle Oc fylgði hann i þesso prophetans kenning Vm nætr skolu þer vpp hevia henndr yðrar til heilagra bøna blæza sua guð himneskan með hælgum bønom Nu sem sardan varð varr at konongS sunr hafðe slikt athæve þa varð hann miok ryggr oc ræddr oc af mykylli ahyggiv vissi hann varlla huat hann skylldi at-
havazt eða til hueRa luta þetta mal myni leiða vm siðir oc af myklu angre oc otta vennde hann heim til herbyrgiss sins oc lezt vera siukr En þegar sem þetta kom firir konong þa sennddi hann einn sinn kiæran þionastu mann at þiona konongs syni með þeím hætte sem aðr þionaðe Kononge var val til zardans oc firir þuí senddi hann til hans einn skynsan mann þann sem aðr var røynndr at hinum villdazta lækne bauð honom at leggia allan hug a at zardan fengi heilsu Nv af þui at læknerenn vissi at konongenn var mykyl virkt a zardane þa giætte hann allavega til sem bazt at hann mætte nokkora bot af honom liota oc firir þvi sem hann varð sannazt vaR af sott hans þa kom hann til konongs oc sagðe honom sva Minn heRa konongr varlla kan ec hatt af sott þessa mannz þui at mer finzt sem hann have enga verkki oc þykky mer þui likazt sem nokkor angr se með honom oc sa otte er vallde sott hans konongr hu-
gðe at sunr hans myndi honom reiðr vera oc at þesse mynddi ver sok sottar hans oc skilnaðr þeirra konongs sunar oc senndi þegar mann til zardans at segia honom at hann sialfr myndi koma til hans oc vita sottar far hanS Sem zardan skildi at konongr sialfr ætlaðe til hans at koma þa biuggizt hann þegar vm morgonenn stnimma ovartt firir konongenn oc hann kom oc fell þegar til iarðar sem siðr er til i þeirra lanndum Konongrenn mællte til hans hui gerðir þu þer sua mykyt firir at þu sva siukr maðr starvaðer þik híngat at koma Ec hafða aðr ætlat at ec skyllda syna ollum monnum hue lik ast er mer leikr a þer þui at ec siafr villda til þin vikia Zardan suaraðe heRa konongr su sott er ec hevi hon er varlla með þeím hætte er þer ætleð helldr er hon af ængdo brioste brioste oc ryggu hiartta er allavega þrønguer at mer oc firir þui være mer þat mykyl heimska oc stnapskapr ef ec køma eigi skiotlega með sva vaxnu male til yðarss funndar heldr en ec leta yðra tign sua miok lægeazt at ec biða yðarrar til komo i herbyrgi mínv konongenn spurði huat er vollde sottar fare hans Zardan suaraðe ef ec skal satt segia minn herra þa em ec maklegr firir minnar vangiæzlo saker harðra pinsla oc refsinga með grimum dauða firir þui at ec gløymda boð-
orðom yðrum þa ventte ec at af minni vangiæzlo kome yðr mykyll rygleikr til hannda hann spurði seg zardan hueR vangiæzla veldr þessaRe ræzlo er þu segir sua ottasamlega i fra Þa suaraðe zardan mítt galøysi hevir ofmykyt veret vm giæzlo sunar yðarss þui at einn gamall galldra maðr oc gernninga-
fullr kom opttlega til sunar yðarss hann hevir taltt tru kristinna manna firir honom oc hevir hann allavega hug a lagtt til at lyða Siðan taldde hann honom allauega hueriar fortalur er barlaam kenndi konongs syni oc huersu mykynn hugh er hann lagðe a til at lyða með sua mykylli fyrst at hann er nv fullkomenn kristinn maðr hann birtti oc firir konongenom at barlaam er þesse hinn bolvaðe karll nefnndr er þesso hevir aleiðis komet Konongr hafðe opttlega høyrtt getit barlaams þui at hann var miok frægr af staðfastre trv sinni oc harðu líví Sva skiott sem hann varð þessa vaR þa reiddizt hann akaflega miok sva at hann var firir reiði sinnar saker miok sua af vitínv oc senndi iafnskiott eptir einum manne sinum þeim sem nemdr var arachím hann var hinn valldugazte nestr konongenom fremstr oc fyrstr i ollum hans raðagerðum hann var miok vitr maðr sva at marga luti vissi hann firir þui at hann kunní mykyt af hímíntungla gang þegar sem hann kom firir konongenn þa sagðe konongr honom þenna at-
burð með myklum trega þui at hann þottezt syni sinum vandlega tapat hava Sem arachim sa a konongenom sua mykla vgleði oc hugsott þa mællte hann herra konongr sagðe hann ver eigi reiðr ne ryggr af þesso Ec ventte at ec skal með minum raðom oc fortalum stnuit faa syni yðrum allavega eptir mínum vilia af þessarre villu oc skiott skal hann hafna þeim hegoma er þesse villu kararll hevir firir honom talt oc af þessarre røðo varð konongr myklu glaðere en aðr oc hugsaðe archis vm allauega með huerium hætte hann skyllddi sínum vilia fram koma þa sagðe hann konongenom þessa skolum ver herra firir huetuitna freista at ver mættem na þessom hinum vtrua karlle er með sinni flærð hevir þinn sun falsat oc ef ver fáám hann fengit þa þykky mer sem allt se vart mal framgengt En hann skal annat huart af varom fagrum firir heitum eða af allzskyns pinslum oc kualum nauðgaðr viðr gang at veita at hann hevir firir syni yðrum fals fram boret oc siðan minn herra skal hann sialf sunr þinn eggia hann til hinnar fyrru truar fáám ver oc eigi honom náát þa kenni ec annan karll allavega honom likan bæðe at asyn oc alldre einseto mann með staðfastre varre trv sua at varlla ma sa finnazt er kenna mege huarnn firir annan barlaam oc þann Oc er sa nefnndr Nachor hann er meistare minn í bok frøðe oc er hann sua val kunnande at far finnazt þeir er hann myní sigra af varom visdome Ec skal koma til hans løynilega nokkora nott oc birtta firir honom allauega þessa atburði siðan skolum ver segia allum monnum at ver hafum tekit barlaam hinn gamla oc skal hann viðr ganga at hann se sa hinn same er með sinum sløgðar orðom oc raðom vili veria trv kristin-
na manna þa skal hann kalla sik sigraðan oc yuir komenn En er konongs sunr ser þetta oc hann verðr vaR at balaam er yvir-
komenn oc sigraðr þa gengr hann giærnna til hanndda oc tekr þa annat sínní traustlega at trua oc lyðir siðan allu þui er yðr likar val Siðan eptir þat þa skal sa er sik kallaðe barlaam stnuazt til varar truar oc iatta sik yuir komenn oc sina villu til enskiss verða Konongrenn gaf gorlla gaum at orðom hans oc varð sua feginn sem archies heði gevet honom hítt villddazta rað En þo varð honom sin von at hegoma barlaam hafðe skammv aðr brott faret Oc skunndaðe konongrenn þui mest at na honom braðlega Hann fek til allzskyns ærennda menn fíma oc fot flíota alla vega at rannzaka eptir barlaam En sialfr for hann veg með bazta liði sem honom þotte hællzt von i at hann mynndi mega finnazt for siðan sex daga samfasta arlla oc silla leitannde oc rannzakanndde misti þo þess er hann leitaðe oc vm siðir dualldezt hann sialfr at einv konongS. bui En hann senndi arichim oc fioldda riddara með honom til þeirra skoga oc øyði marka oc miok fiarre varo hans riki En þær vbygðir ero kallaðar sennars rikiss øyði-
marker Arachis kom til þeirra vbygða oc vrðu aller rædder af hans ogn oc otta aller þeir sem fyrir varo syniaðu sik nokkot sínní seet hava balaam eða nokot til hans kunna Oc for hann vm þær vbygðir miok langtt fram i fiollen at leita at munkum oc einseto monnum Sem ham hafðe lengi faret bæðe fioll oc dala með vegom oc vegar løysi i sua myklum vførom at bæðe kraup hann a hanndum oc a fotom oc þeir aller er honom fylgðv þa kom hann vm siðir vpp a eina hava fiallz gnipu hann matte viða þaðan vm siaztt Oc leit hann vndir fialleno nokkon flok reinlifra manna oc sua skiott bauð hann sinum monnum Allavega firir þa at laupa oc skunndaðe þa hueR sem matte toko oc gripu munkana miok grimlega helldo þeim þui likazt sem vargar kome at saða flokke drogo þa oc leiddu hina virðulego guðs þionastu menn er bæðe friddi oc sømde virðulegr bunaðar oc sømeleg a syn reinlegs líuís hueriar viðfarer sem þeir gerðu þeim bæðe hervilegar oc leiðilegar þa brugðu þeir eigi at helldr sinu andlítí eða a syn teðo sik allavega buna með gleði vndir at ganga huerskyns pinslir er vuína grimlekr villdi at þeim føra Eínn af þeim sa er faðer oc forstiore var firir þeim bar a halse skreppo eina loðna oc fulla af heilagra manna beinum Sem archim sa þa alla firir ser þa hugði hann gorlla at þeim ollum hann kenndi langu aðr barlaam oc þa er hann misti hanns þar þa varð hann miok ryggr oc mællte til munkanna huar er sa hinn vannde falssare er villt hevir konongS svn varnn Sa er skreppona bar a halsse svaraðe þa þvi er betr sagðe hann at sa er engi með oss er fals finzt með langu flyði sa fra oss þa spurði hafðinginn kennir þu hann gorlla sagðe hann kenní ec falsarann oc suikarann er fianndenn er hann er með yðr oc yðar er hann nagranne þvi at þer haveð honom heimili buit hofðinginn suaraðe ec spurða þik at barlaam þui at hann for-
vitnar mik at finna Munkrinn svaraðe hui nefndir þu annan firir hann er þv spurðir huar er sa var er frelsti konongS sun hann er broðe vaR sannr oc heilarar meðferðar full komenn røkttar maðr En ver saam hann margum dagum nest þa mælltte hofðinginn syn mer herbyrgi barlaams Munkninn svaraðe Ef honom være nokkor forvitni a at finna þik þa være hann nv ner þer ArchíS var fullr af reiði oc øðe oc leit til hans grimlega oc mællte siðan Ec skal fa yðr vhøvelegan dauða Ef þer synið mer eigi barlaam heremita svaraðe huat ser þu þat a oss sua glyslegtt at ver ælskem nokkon lut sva þessa heims at ver manum ræðazt þessa heims dauða þann er þu ognar oss sva miok Ver skolum helldr giællda þer oc gera margfellegar þakker er þv tekr oss or þema heimi Ver ræðom-
zt avar þat at ver vitum eigi visan varnn ennda dagh þvi at margskyns freistni hegomleg þessa heims eða fianndans a eggian er opttlega firir brøyskleiks saker buinn at spilla mannzens goðre með-
ferð oc mete þui gera er guði er þekkilegt Nu firir þui at ver hirð-
um ekki vm þat er yðr er þekkelekt þa fresteð þui ekki er þer vilið gera af oss huarkke synum ver þer hus broðor varss ne enga aðra luti løynilega birtum ver yðr þui at ver virðum þat hítt ferllegazta at flya dauðan En hítt sømelegazta at døya skiott Ver hafum her til vt hellt erf-
veðes sueita En nv erom ver bunir bloð vartt fram at hella með raustlegom dauða Sem arachis hafðe høyrtt sua gott vm mæle þeirra Oc af sua mykylli staðfestu þa varð hann miok akaflega reiðr Oc veitti þeim storar suivirðingar með myklum oc storom sarom En þeirra diarfleikr oc staðfesta var æ þui meiri sem hann førðe verra at þeim sva at sialfr hann vndraðe þeirra staðfestv Oc þa er hann hafðe pinnt þa með margskyns meinlætom Oc fek þo engan veg þeirra hugh veiktt til sins vilia Ekki varð hann vis af herbyrgi barlams þa tok hann þa alla með ser oc flutti til konongs En þeir foro með skreppo sina fulla af beinum heilagra manna oc langre stundu liðinni komo þeir konongS oc sagðe arachis konongenom allt hitt sannazta vm munkana oc þeiRa metferð Siðan leiddi hann þa alla fram firir hann Oc sem konongrenn sa þa alla þa øddezt hann akaflega oc i sinni øðe bauð hann sinum mannum grimlega at pina þa firir vttan alla miskunn oc sem þeir møddozt hínír veslu af erveðe oc illzsku er pinndu þa þvi nest bauð konongrenn þeim at hætta vm rið Siðan mællte hann til munkanna hui ber þer bein dauðra manna með yðr ef þer bereð firir astar saker beín þeirra þa skal ec nv beíntt late drepa yðr oc skynnda yðr sva til þeirra at þer eigið firir þat siðan þakkar at giællda oss af varom goð vilia En sa hinn goðe maðr forstiore þeirra er skreppona bar virði litils konongS orð oc ogner sva sem hann have ekki illt kenntt af honom svaraðe konongenn með skirri roddo oc bliðu andliti Synddi opennberllega huerss miskunn er með honom var høyr þu konongr sagðe hann þesse bein er er ver berom við oss ero bæðe rein oc heilogh oc minna oss a þeirra staðfestu oc einorð er þeír hafðu i heíminum fagrllega með-
ferð til guðlegrar astar oc vekkia oss vpp oc kuekia hiarttu var til hinnar samu astar við guð þa kømr oss i hug su hin sæla huilld er nv hava þeir Oc i þeirra love eggiar huaR varr annan til hinnar samu truar at fylgia þeirra sannum fot sporom Sua hugsum ver oc iðurllega af navist þessarra granna dauða varom oc geromzt ver af þvi framare oc fullkomnare heilagrar met-
ferðar oc af þeirra nalgan heilagre ventom mer bata oc bota Konongr spurði annat sinni ef þeirra minníng er sva nytsamlegh sem þer segið hui take þer eigi sialfra yðarra lakame i minníng þessarrar sælo er bratt man funa helldr en ælsket þat er sem aðr er rotet Þa suaraðe ermitinn með þuí at ec sagða yðr firir fim luta saker berom ver þessor heilog bein ef ec segi þeir eina þessa sok þa man þer synazt sem ec gabbe En þat er þo liose biarttare at bein dauðra manna bera livandum monnum dauða sins birttíng Nu með þui at þu skilr sialfr at þetta er satt at bein þin bera þer birting oc minning dauða þins hui ser þu eigi val siafr firir þer oc þui er þer høver helldr hevir þu lagt alla þína metferð oc atæve til vnytra luta oc af illum grimleik með myklum miskunnar løysi pyndir þu oc pinir drepr oc døyðir guðs þionastu menn er þer hava i engom lut mein gortt oc engi skipti eiga við þik með ollu vm verallda luti ekki vilia þeir oc af þeir beiðazt Þa mællte konongrenn til hans með ofmyklu false blekki þer folkket at þer eggið menn fra þessa heims sømðom oc sælo oc skiptta søtleik oc fegrðd oc margfallre heimsins munugð i þessarre saurgu metferð er þaðan er leiðilegazt til at sia er maðr litr fyrst a oc kippið sømdom fra guðum varom oc eggið menn at dyrkka iesum yðan Nu firir þui at ec vil eigi at folkket fylgi lengr villu yðarre oc firir late land vartt oc riki oc øyðizt sua konongs domrenn Eigi likar mer oc at folkket gløymi þeim guðum er þeirra langfeðr ælskaðu iafnan oc trui a crist yðan er annat huart hevir með ser litinn matt eða allz engan Oc firir slika villu oc aðra þui lika hevi ec dømt yðr alla til draps oc dauða Munkrinn suaraðe ef þu villdir konongr at allr lyðr være þinnar sælo oc auðøva luttakare þa stnerer þu annan veg til en nv þui at þu rifr þa oc ræner optlega mykynn fiollda i þinv riki er huarss daglega afla ser með sueita oc erveðe þa luti er þeir þurfu ser til viðr-
líuís oc firir þui þa finnzt mer sua at þu ber eigi mykla ahygiv firir alþyðþunnar nauðzyn helldr hugsar þu vm þat at søma meðr fagrllegom bunaðe þinn likam at hann livi allavega i þeiRi fremd oc frama er þer þykkir þinum likame sama oc hafnar þu oc gløymir almatkom guði En þa gafgar þu sem guð er ekki gott gera oc alldrigi vrðu gerannde helldr varo þeir meðan þeir lifðu i allzskyns fulivi gløpa fullir oc gernníngga oc firir þui at þu villt likiazt þeirra illzsku oc lioto livi þa þykkyzt þu sva mega hellzt bazt at komazt oc þeir aðrer sem með þesskyns hætte liva at dyrkka þa oc hava firir guð er þeim gauo veg oc visenndi til þes lifs er þeim likar Nu firir þvi at guðir yðrir gerðo sua ferllega hui man yðr þa mannunum bannat sva at liva sem þeir lifðu oc af þui matt þu val skilia herra konongr at mykyl villa fylgir þínní metferð þo at þat se at ver lokkom brott i fra þer nokkora til þess at aller eigu með sannnv at þiona Þu villt at marger þione þinnni snikku oc agirnnd oc hirðir eigi þo at þeir se vesler þegar sem þeir þiona þer til afla þui likazt sem veidi maðr sa er hunnda føðer oc elr þa val firir saker veiðiskaps eða hauka oc letr kiærllega yuir þeim aðr en þeir take þat sem þeim er a-
visat Jam skiott sem þeir fa veít þa gripa þeir með grimlegre a-
girnnd oc toga oc riva or tannum þat sem þeir ætlaðu ser til fenn-
giar Með þessom hætte gerer þu konongr er þu villt hava marga menn vndir þinv vallde til þess at giællda þer skatta oc skulldir huart sem þeir verða i þinu riki a sio eða a lannda segir at þu ber a-
hyggiv firir þeirra athæue En þu byr þeim at sannu er þinum vilia þiona skom oc skaða oc eilivan vaða En vm fram alla aðra sialfum þer þui at þu lovar meir myrkr en lios Oc ælskar helldr hegoma en hímnenska luti ger sua val at vakna sem fyrst af villu draumi oc opna augu þin oc lit allavega vm þik oc se huernveg lios guðs miskunnar er ollum er boðet oc buit oc kenzt við þik at þu ertt hans þræll hug-
leið með skynsemd þat sem aðr hevir þu gløymt firir galøysis saker giæt þess at engi er sa guð er geva ma helsu neme þesse einn varr herra iesus cristr Kononongrenn mællte hætt skiott þinv skiotmælge oc seg mer on duolu huar barlaam er elligar skal ec herða a þer allzskonar pinslir með akafum grimleik oc með fleirum hattom en fyR hevir þu høyrtt døme til Sa hinn vitri oc hinn skynsame Munkr er meir ælskaðe guðs rettennde en ogner eða reiði konongS suaraðe oskialvannde hiartta firir vttan alla ræzlo Herra konongr ver eom eigi skylldir at fylgia þinum boðorðom mote rettendom helldr skolum ver þeirra giæta er guðs sunr vaR herra iesus cristr kennir oss oc oss visar i fra þesso hegomlego høglivi Oc með styrk oc staðfesto þola bæðe valk Oc vandræðe firir saker heilagra rettennda En sva myklu verra sem þu fører at oss firir saker rettrar truar sva myklu m-
eira gerer þu oss gott i þinum grimleika Ger firir þui allt illt er þu matt oc villt Eigi getr þu oss þeim mun helldr fra þui komet er ver vilium hava oc oss høver at hallda oc til engarrar samþykttar skallt þu oss þui helldr koma við syndina þat skallt þu vita at su synd være oss eigi litil helldr liotleg Ef ver birtum firir þer huar er barllaam broðer vaR byr oc være hann siðan af varom valldum tynndr oc tapaðr Alldri skallt þu þer þar gabb eða glenno latr eða leik af gera þo at þu herðir a oss allan þinn grimleik v-
uerðugum eða dreper oss með sua margfallegom dauða sem þinn mattr er til Eigi erom ver sua blauðir eða veikir at ver selium við verði reiði þinnar rettennde var oc eigi firir þínna ogna saker gløymum ver at giæta guðs logmals En huat sem ec tala fleira eða færra þa fresta nv ef þu villt huerskyns er þu matt oc þu kannt illt með ollum pinslum þui at lif vartt er alltt með cristi en dauði til eilfra am-
buna Af þessom hínum goðom oc guðlegom staðfesto orðom bauð konongren i sinni reiði at skera af tungum þeirra oc vt røyua augun or hausum þeRa henndr oc føtr af hoggua þegar sem konongrenn hafðe þetta mællt þa stoðo þeir ørnner vm. huer viss hann er fysilega fluttu konongS boð með hinum mesta grimleik on allrar m-
iskunnar drogo vt or hofði þeim með iarnnkrokom tun-
gur oc af skaro stungu vt augun með stalgaddum føtr oc henndr hiuggu þeir af með huarssum øxom EN þeir sæler oc sømeleger með staðfastum hugh eggiaðe h- 
urr annan fram oc skundaðu sialfum ser sem raustlegazt vrædder vndir dauða firir saker staðfesto kristinnar truar J þessarre røysti oc drengs-
kap luku þesser hinir sælo guðs vinir sinv livi oc skunndaðu sva salom sinu sinum til himínrikis sælo Oc i þessom hinum harðum kualum oc pinslum fylgðu þeir fram sinum herra iesu kristo oc varo þeir felagar xvii at talu Þesse heilagra manna pinsl oc staðfesta er iafnað við/ vii vnga menn er samðykkilega með møðr sínní þollddo oll saman dauða glaðlega firir guðs sakar slikra heilagra manna staðfesta høver oc høyrír goðom kristnum monnum optlega firir hugar augum at hava Nu sem konongrenn hafðe þessarra guðs vína veraldlegom lifdagum lyktt Oc þo litit at sínum vilia syst þa senn-
di hann eptir arachím hafuð-
raðgiæva sinum oc mællte til hans Með þvi at var hín fyrra raða gerð hevir at engo orðet þa takum nv vpp aðra þa sem betr dugi lat nv koma hingat løynilega Nachor at af hans virðr-
hiallpum verði var raðagerð til meiri fram kømdar nv helldr enn fyR þegar vm nottena eptir sem myrkvazt var þa for arachis með faam monnum til helliss þess sem nachor var i miok løynilega i øyði-
mork En nachor systi ekki annat nott oc dagh en magnaðe með galldrum oc gernningum sinn froðleik oc kunnastu Archis synndi honom sítt ærennde oc konongssens raða gerð oc sina Vennde hann siðan aptr til konongs stnimma i ottonne bað hann konongenn fa ser menn oc hersta at leita barlaams En konongrenn er giorlla vissi þessa alla raða gerð fek þeim bræðlega menn oc hesta þa er arachis kom i morkena þa sa hann þar sem viðrinn var þiukkaztr gamlan karll gangannde Oc hann bauð þegar sínum mannum at taka hann þeir toko hann oc fluttu firir arachim hann spurði huat er hann het eða hueria tru er hann hafðe hann sagðe sik trua a crist oc nemdi sik barlaam Arachis gerði sik gøysi glaðan oc huarf suabuit heim aptr Sva skiott sem konongrenn spurði þa bauð hann at þar skylldi koma barlaam þvi nest spurði konongrenn he þu barlaam bannsettr oc bolfaðr villu maðr fullr galldra oc gernninga Barlaam suaraðe ec em guðs þionastu maðr en gerningar kann ec eigi barlaam heiti ec mæl eigi illa til min herra konongr þa att helldr at mæla val til min oc sua gera þvi at syni þinum erðr var tapaðr oc tynndr kennda ec með mínum visdome guð at skilia oc hann at ælska oc lærða ec hann með allzskyns froðleik oc rettre vizsku falslausrar skynsemdar Konongrenn spurði sua sem af mykylli reiði oc mællte til nachors er kallaðezt barlaam þat være maklegt oc miokk rettlegtt at þu kømer engom orðom nu suarum firir þik nema helldr hefðir þu skyndilegan dauða En firir mínnar sømdar saker oc manndomlegrar natturu þa vil ec geva þer frest til stefnv dags oc røyna ef þu vilir eptir mer lata oc ec fínn þat þa mannt þu miskunn af mer oðlaztt eða elligar døya með hínum hæðelegazta dauða Sem hann hafðe þetta mælt þa fekk hann barlaam vndir giæzlo arachim Oc bauð honom at hann skylld vruglega varðveita hann annarss dags eptir vennde konongrenn heim aptr til hallar si-
nnar Nv spurðizt vm alla borgena at barlaam var komenn oc sua komo þesse tiðeste tiðendi til øyrnna konongS sunar oc varð hann við þetta eínkar illa sua at varlla matte hann tarom halldda hann bað guð gratannde at hann skylddi varðveita balaam fra harska oc dauða oc guð høyrði akkall hans oc gløymdi eigi miskun sínní þui at hann er iafnan buínn þeim til hialppar er sitt akall hava til hans Hann birttí firir konongS syni i søfne at hann skylldi ekki ottazt vm sitt mal ne barlaam hann het honom sinum styrk i þessarre þrætto Oc þa er konongS sunr vaknaðe þa var allt hiartta hans fullt af fagnaðe Oc nyfenginni gleði þar sem hann hafðe niðr lagzt með otta oc v-
gleði Konongrenn þottezt nv þetta mal i henndi hava vm sun sinn oc þakkaðe arachis sina goða raða-
gerð En honom var sin hegomlegh von at hegoma sem optazt verðr þeim sin astundan er með rangu fara til litils afla sem her man bratt birttazt Tueim dagum siðan vitiaðe konongrenn til sunar sins Oc þa er hann fra at konongrenn var i ferð til hans þa gek hann glaðlega vt i mot honom oc hugði at konongrenn myndi minnaz við hann eptir veniv sinni með faðurllego bliðlæte oc kurtteisi queðiu en konongrenn synndi sik i my-
kylli reiði við sun sinn oc gek inn i holl til hasætess oc settizt niðr vglaðr oc kallaðe til sin sun sinn oc hof vpp røðo sina a þessa leið Sunr minn hueR ero þesse tiðendi er mer ero firir øyru komen vm þitt athæve er mer þykkyr minn hugr bæðe suiða innan oc vttan ec ventte þess at engi hofðingi eða þessa heims maðr myndi iammiok fagna eða iamglaðr við verða i sins sunar til komo sem ec varð i þinum burðar tið engi vennte ec oc at sa finnizt er sli-
kan harm oc rygleik sorg eða sott have sialfkrave vttan nauðzynia af sinum syní fengit oc hevir þu sua vanvi-
rtt i øsko þinni elli mina oc miok sua brott tekit synina fra mer oc næsta rænnt likam minn allu afle sinu sa otte oc sv ræzla er mer þotte von at vera kom mer til hanndda af þinní tilkomo oc hevir þu a mer vuínum mínum spott oc latr með myklu bernsku raðe oc vuitrilegre kenning af folskra manna fortalu oc skipptir sva minv raðe i brott i þeirra vrað oc littir þeirra fortalu meir en minni faður legre kenníng þar sem þu firir lætr at þiona fornnom guðum feðra varra Oc tekr þann guð at ælska er oss er sannlega allum vkunnigr at allu oc ollum varom siðum gangstaðlegr Hui villdir þu sunr sva gera þar sem ec let þik vpp fostra nøra oc føða með allzskonar goðre giæzlo oc virðulegre varðveizlu ec hugða at þu skylldir i mínní elli vera styrkr oc stuðill mer oc minv riki oc eptir mina daga vera ervingi allrar minnar sælo oc sømdar En þu hevir sva ambunat mer at þu hevir syntt þik mer sannan vuín oc andskota eða myndi þer eigi helldr høva at lyða minum faðurlegom fortalum en þess hins gamla karlls raðlaus oc rotens hegomlegre aeggian er þer kenndi at skiptta þesso hinu sælo livi i sorgafullt oc starfsamt oc angrsamt meinlætes líf Oc þesse hin ælskuleg atæue var brott kasta oc i mot taka stnarpt oc hartt Oc hervilegtt lif þa sem iesus maríu sunr bauð at fylgia eigi ottaðest þu þa ogn oc reiði mykla oc mattoga guða varra at þeir refsi þer grimlega i sinni reiði annathuart með elldingum brenni þik eða opne iorðena vndir þer at svælgea þik þeir sem sua mykyt gott hava gortt oss at þeir hava sømt oss með sælo oc rikdome sømdom oc auðøvom kononglegrar tignar oc vndir vartt valld lagtt morg lonnd oc stor riki með v-
talulegom þioðom oc vm fram þetta allt þat er mer þotte engi von i vera þa høyrðu þeir bøn mina oc leto þik føðazt til þessa híns mykla fagnaðar ef þu kynnir sialfr i honndum at hava En þv hevir þeim harmulega hafnat oc firir latet oc tekit i staðenn crist hínn krossfesta oc fylgt þeirra fortalum er ec veit eigi með huerium hegoma oc skrøksagum þeir segia aðra verolld eptir þessa oc flytia þat lygilega at dauðir likamer skalu annat sinni vpp-
risa með slikum villum oc margum aðrum þui likum firir koma þeir margum uitrum mannum Nv minn hinn kiære sunr fylg for-
talum faður þins oc kasta a brot þessarre glenno oc gabbe oc skyndum til at ver mættem fa høgtt oc lægtt reiði guða varra ofrom þeim oc fornom hundrað yxna feitra oc freistum sva at minkka oc lægea reiði þeirra þvi at eigi ero þeir siðr mattoger til miskunnsemda en til refsinga oc matt þu her nalega taka døme af oss er með engom verðleikum komo til þessa rikiss nema helldr með þeirra miskunnsemdar giofum oc firir þui þionom ver þeim þaksamlega oc þeirra þionastu-
monnum gerom ver myklar sømder En þeim er firir lita at tigna þa oc hafna þeim þa skolum ver refsa þeim með ymssum pinslum oc grimum dauða konongrenn lauk sua sinní røðo Oc lastaðe allavega kristinna manna tru oc astundan en hegomlegan atrunað sinnar villu lovaðe hann sem mest matte hann Sem konongS sunr hítt blæzaða ivngmenni sa at honom mynddi eigi lengr høva at løyna sinni atferð oc heilagum tiltøkom neme helldr berllega at birtta oc syna með skynsamlegre sannsagu allt þat sem sannazt var vm sinn hagh oc atæve hann mællte með þessom hætte til faður síns Herra minn oc konongr oc faðeir minn lyðit til andsuara min-
na ec kann minum sannendom eigi løyna firir yðr oc þvi ollu er sannazt er vm mínn hagh oc birtta firir yðr openberllega Ec hevi hafnat myrkrum en lios hevi ec ætlat at ælska villv hevi ec oc firir latet en rettendum vil ec fylgia skur guð oc/ oc fiannda vil ec fra mer skilia En samþykkia heðan af allan minn vilia vndir valld oc forssio faðus oc sunar oc hins hælgha annda er skapaðe oc gerði heimínn oc himininn oc allt þat sem yuir er oc vndir af engo firir-
ligiannde efni Sa hinn same guð gerði mannenn af iarðar saurí Oc gaf honom liflegan anndar dratt skipaðe honom i paradisar sælo En siðan er hann braut guðs boðorð þa hafðe hann vannlega firir gort sinu male við guð oc fengit sik af vangiæzlo vndir fianndans valld þa vennde eigi guð at hellddr sinum miskunnar augum af honom nema helldr var hans hinn milldi goðvili til hinnar samu hialppar at leiða hann aptr til hinnar fyrri sømdar oc hinnar fog-
ro sælo er hann visaðe ser i fra af sialfs sins vangiæzlo oc lægðezt i þesso la-
varðr oc skapare allar skepnu oc tok firir varar saker manndom a sik oc let føðazt af møy heilagre oc var i samnøyzlu með sinum þrælom oc þionastu monnum oc þollde firir oss vuerðugum drottenn oc lavarðr sialfkrave dauða a hínum dyra krosse oc løysti með þessom hætte af oss synda fiotur at frialsa oss af hinni fyrstu vtlægð oc leiddo oss aðru sinní a hinn fyrra veg er ver siafer fra villtumzt vsyniv eilifum fagnaðe Oc hof til sinnar dyrðar fra natturu oc setti i himinrikis sælo sina sanna astvíní Oc het þeim firir margfallegom fagnaðe En myklu meiri fagnaðr kom fram er þeir kynni sialver at kiosa Hann einn er mykyll oc mattogr vitr oc valldugr rikr oc raðogr konongr allra kononga herra oc drottenn allra vallda hans velldi oc riki er vmattolegtt at sigra þui at hann er vm-
fram allan styrk hann einn er heilagr er hælagt i huilld oc fagnaðe heilagra manna með sinumum hælga feðr oc með sinum hælga annda i hans hælga nafne em ec sannlega skirðr honom iatta ec oc hann dyrkka ec einn sannan guð i þrimr skilningum sammattolegom vskapaðan oc v dauðlegan eiliflegan oc u vmroðlegan firir vttan hugleiðing Vlikamlegan oc u endilegan oc v-
umskiptilelegan firir vttan allra endda vpphafs allar giæzlo birttíng oc skilníng oc dags brun allt lios oc fagnaðar skapara allra luta synilegra oc vsynilegra vndir hans vilia oc varðveizlu verðr allt at vera hans forssio hever at vera yuir ollum lutum valld oc vili oc varðveizlv rað oc riki hans mattar verða aller lutir nauðgir oc losteger vndir bua oc hans boðs at biða hann er lif allra luta oc huerss lutar sem eins staðfesta Satt lios oc skirtt oc biartt sannr søtleikr allrar ælsku sa er til hans girnnnizt oc fysizt verðr alldrigi saddr þui at hann er vmfram þat allt er maðr ma til fysazt verðr alldrigi saddr þui at hann er vm fram þat alt er maðr ma til fysazt Hugleið eigi þetta faðer at firir lata sua gafuglegan oc goðan sua valldugan oc vitran sua varan oc við skynnan sua mykynn oc mattogan En ælska oc þiona fiandanom er þat likar allt er leiðilegt er dumbum likneskium dauðum oc daufum þionastu at veita er alldrigi varo val oc ero nv veR oc verða enn þeiRa verst huerssu mykyt vitløysi er þat faðer at þiona slikum nær høyrði nokkor maðr rað eða røðo af þeirra munni HueR høyrði enn vm alldr þau anndsuor er þeir fengo er a þa kallaðu Ner bar nokkorom manne frir augv þeirra einn hueR vitrleg athofn eða val farannde sa nokkor yðar sinn guð stannda eða niðr setiaztt eða var nokkor yðar ner staddr þa er sa guð yðar er aðr sat oc stoð vpp En með þui at ec fann þeiRa daun oc dauðleik vitr løysi oc fia-
ndda villa er alla yðr hevir falsat Nu af vitian þess hins hælga mannz þa hafnaða ec þessarre villu er þer fareð með oc hevi ec fullkomlega heítít sannum guði at þiona Oc þat skal ec staðfastlega halldda vm mina daga oc vndir hans valle vil ec alltt mitt rað fela oc með hans raðe fullgera Nv af þui at mer fell sva giævosamlega at guð með sinni miskunn hevir mik vuerð-
ugan frialsat oc af sua þungum þrældome oc þeirri hinni hervilegre hertekiv hevir hanns mil-
leikr mik aptr kallat oc lios hans hitt hælga anndliz hevir allt mitt hiartta oc athæve lyst en þo er eigi sorg allungiss or brioste mer horven þuíat miok þykkiumzt ec hava hapat halfre salo minni oc næsta livinu oc gengr þat til at þu minn faðer oc herra villt eigi vera luttakare þessarrar hin-
nar haleitu heilsu giævar En af þvi at ec hugleidda þralyndi þitt faðer þa reíttí þat mik miokk oc rygði oc villda ec eigi reíta hugh þinn ne ryggia En þo bað ec guð opsamlega af allu hiartta at hann skylldi geva þer retta skynsem at skilia oc at fullgera með ollum vilia þat sem honom falle i þokka oc at hann liti miskunnar augum til þín þo at þu ser honom af þinum misverkkom miok fiarre oc gortt þik sialfkrava oc laupingia Oc allz þess sialfr valldannde oc er sa minn angr yuir allt at þv hevir sialfr þar til þionat Nv minn herra konongr er þer openbertt þat sem títt er vm minn hag høyr nv giorssamlega a mina raðagerð oc firir vttan if staðfasta alldrigi skal ec brigða satt male iesuS krist oc minv eigi skal ec þann firir-
lata eða nítta er sva mykyt let sik kosta mer til lausnar oc frelsís at hann hellti sialfkrafue vt sínu bloðe En þo at mer høve þat at gera firir hans saker ad døya þa skal ec þat giærnna gera Nu starva ekki at þarf-
lausu vm mitt atæue þui at alldrgi kømr þu mer af þui heilsu raðe Sva vmattlegt sem þer er at na hondum til hímna eða þurkka hav-
et eigi skallt þu helldr mega stnva mer fra tru mins hins hærsta lavarðar oc skapara allzvalldannda guð En ef þer er sua goz auðit at þu villt mínv raðe lita þa skal ec val fa sætt þik oc samðykt við krist oc til þeirrar sælo skal ec visa þer til þeirrar sælo er vm fram er allt þat sem maðr mege hugleiða Oc skolum vit vera siðan bæðe frenndr oc felagar i u endilegom fagnaðe elligar skiliuzt ec skiott fra þinni frenndzeme oc þiona ec siðan firir vttan alla þok þina minum herra iesu crist at þiona Sem konongrenn høyrði þetta þa varð hann grimlega oc agiærnnlega reiðr oc mællte i reiði oc i bræðe oc ogorllego alítí oc enn ogorllegra hiartta með þessom orðom Verðulega er fallet a mik þetta illfelli þui at sialfr vollda ec þuisa ollu Ec setta þik sua sælega at engi døme manv til þess finnazt at nokkor faðer eða frennde have sínn sun eða ættar mann alzskonar sua sømelegan settan Oc firir þui er mer maklega fallet með þui at ec hof þik vm fram døme þa ero oc vheveleg afbrigði þin mer til skemðar Vitrlega spaðo stiornnv gangs meistarar af þer i þínní burðar tið er þik sagðu verða myndu illan oc illviliaðan dramblatan feðr oc frendom oc fostrbrøðrom oc i ollum lutum vlyðinn Nu hugsa firir þinni raða gerð at ef þu villt eigi lyða eða fylgia mínum hælræðom oc skilia þik sun fra feðr þinum þa skal ec þer hermslir oc hemdir gera a þer faðer a syni er engi vuínr eða andskote hevir at sinvm fianndmanne førðar eða sagur til høy-
rðar Josaphat konongs sunr svaraðe feðr sinum hui reiðizt þu herra konongr af þvi at mer ero sva goðer lutir til hannda komner Eigi vitum ver til þess døme at nokkorom feðr hevir þat mislikat at hans syni bære nokkor sømd til hannda þess venntte ec at sva virðizt vitrum monnum at halldr meger þu heita fiannde en faðer helldr anndskote en astvinr oc vil firir þvi heðan fara i fra þer oc þik eigi faður kalla nema helldr firrazt allavega sem ec ma þui  likazt sem maðr fly eítr kuikunndi með þui at þik ofundar þa sælo er mer hevir til hannda boret oc villt þu nauðga mik eða þrøngua fra fagnaðenom En ef þu gerer sem þu segir at þu villt pina mik eða pynnda þrøngua eða þrysta með avarkostom Huat ætlar þu annat i þui nema þat at þu heítir mann draps maðr i faður stað oc hermaðr oc grímr vikingr er þu villdir enga vægsl hava við þitt bloð oc barnn Nu vit þat sannlega at helldr fær þu floget i loptte vppi sem fuglar oc þei-
rra fotspor tallt en þu faer mina tru fra skilt þeim er ec hevi hana aðr með staðfestu a henndi folget ger helldr gott rað firir sialfum þer oc strivk fra augum þer mørkva oc þoko oc reinsa hiartta þitt oc hugskot af þeirri hinni fornno syndda þoko er lang-
lega hevir þar með storom lytum a leget at þu meger þvi ollv betr a lita lios guðlegrar miskunnar oc at hann geve þer birtting snna blæzaðra boðorða hui villt þu iafnan a þui staddr vera at hava þik allan til heímsíns hegoma oc alldri af illu aptr vendda Vit þat sannlega at hueR livannde maðr liðr skiott af sinni sælo oc oll heímsíns dyrð er a einv auga bragðe auðr oc þessa heíms flur oc fegrð fellr skiott oc folnar En guðs orð mego alldrigi gløymazt eða tapazt Oc hitt hælga guðspiall verðr með sannenndom fram at halldazt Hui villt þu sua vuitrllega ælzska oc vnna þeirri dyrð hegomlegre er sva skiott fellr til iarðar sem flur af viði oc þær sømder oc virðingar er a litilli stunndu gleðia oc høgea mannzenS hug oc þo þess eins er lítít hevir vitit En at liðinni gleði er þat þa leiðazt er aðr var kiærazt Hugsa sva firir at liðinni þessa heims gleði þa er engi hiolp þo at maðr iðrist sinna afgerða ef þessa heíms sømdr oc gleði være eigi monnum þeim sem illa nyta til annars heims þyngsla oc þrøngsla þa være þo þessa heims sømder mioik iafnannde við annarss heims eliva sælo En sua myklu mun sem sol er líosare en nattar myrkr sua myklu er oc su sømd oc sæla meiri oc mattgare er guð gefr sinum vínum þa er hann ambunar huerium sina starflaun i sinni sælo vttan endda En þetta hitt hegomlega riki oc tign er her er þa er þui likazt sem sem sionhuervíngar eða draugar oc skuggi sa er skiott liðr oc þui likazt sem skip þat er valkazt her oc huar i have Með þema hætte er hamíngia oc sømðer manna þessa heíms Hverssu my-
kyl heimska oc forssiar løysi er þat at ælska meir þat er skiott verðr oc braðlega døyr miok brøysklektt oc þo opttazt siukt oc a-
hyggiu fullt þa rið sem þat er oc gera þat ser meir i hugh til astar En hinv brott kasta er alldrigi veiðzt nema æ vex til eilífra ambuna vtalulego afla sva samfast at enga stunnd ne timi er sa er eigi endrnyazt Eigi hevir þu faðer skilning til þessarra luta oc þo skallt þv af þessom liðannda sømdom lata at þer líki eigi oc þat hava siðan er nv þionar þv tíl ælska meir heimili en gisting helldr lios en myrkr helldr eiliva sælo en dauðlegan skugga Villt þu eigi flya vnndan anauðar oke oc þrældome þess híns illa yuir boða oc hins vesta forræða mannz er fianndenn er oc helldr sam-
þykkiazt þeim skylldir þu hinum milldda oc mattoga oc þeim hinum goða guði myklum oc miskunnsamum eða huí skilr þu þik eigi i fra þeim margum oc falsom oc vandom guðum oc þionar einum sannum almatkom guði þo at þu haver lengi syngazt i mote hans vilia oc drepet hans þionastu menn opt oc aumlega með hínum grimaztu pinslum Vit þat sannlega ef þvi villt iðrazt oc af-
lata oc rettleiðiss føra þina lifdaga þa tekr hann glaðlega við þer þvi at hann er milldr oc miskusamr oc firir lætr a litilli stundu allt þat er þu hevir i mote hans vilia vunnít oc gløymir allu þvi sem þv/ veir i mote honom gortt eigi glezt hann i synndugs mannz dauða helldr likar honom at hann livi oc leiðrettezt Hann steig or þvi hinv hava hasæte sinu til iaðrikiss at leita var er tynzt hofðum oc þollde oss til lausnar oc frelsis pinsl a krosse bardaga oc nauðir oc løysti oss með vthelling sinS blæzða bloðz er aðr varom villtir i mørkva synnda oc saurlliviss hans nafn se lofat oc blæzat eiliflega vttan ennda vm fram alla luti af allre hans heilagre skepnv Þa er konongrenn hafðe høyrtt orð svnar sins sua stnioll oc með þeirri skynsemd er hann kunní eigi sialfr at skilia oc með engom hætte mote at mæla þeim sannenndom er sunr hans mæltte sva oc af þui at hann hafðe alla vega suivirtt i orðom guð hans oll er honom var hin mæsta ælska a allt atæve hans lastaðe hann oc þa með ferð hans er hann hugði sialfr at val være En firir þui at hin þunga þoka fornns illvilia oc graleiks er stað-fost var i brioste honom þa gat hann eigi skilt sanna skynsemd eða orð sveinsins Eigi þottezt hann oc viðr mega komazt af nautturvlegre frendzeme oc ast er hann sa a syni sinum sua sømelegom vitrum oc val mannaðum braðlega at pina hann eða drepa enga von þottezt hann oc mega þat sia at hann fengi stnuit honom til sinnar truar Hann ottaðezt oc ef hann talaðe legnr við hann at hann af staðfestu truar sinnar sua grimleg andsuor mote tala at þar fyri yrði hann með einum-
huerium hætte at pina hann i reiði sinní oc reis þa konongrenn akaflega vpp oc mællte Villda ec at alldrigi værer þu fødr i þenna heim er sva suivirðir guði vara i þínum fulyrðum oc firir lætr faðurllegar meferðer en ekki skallt þu lengi þui fagna eða varer vuínír þui at þeirra illzska skal þer litit stoða ef þv lætr eigi af þinni vlyðní oc gerer mote guðum varom lengr eða mer þa skal ec með margum kualum oc pinslum þer firir koma oc eigi gera sem faðer við sun helldr sem við sannan vuin oc openberan annd-
skota Sem faðer hans hafðe þesser ognar orð mællt þa stnerezt konongS suns inn til herbygis síns løynilegs Oc hof vpp henndr sinar oc augu þengat sem hann vissi alla sina hiolp vera Oc mællte drottenn guð til þin kalla ec af hinum inztum hiartta rotom oc með fullkomnom hugh þu ert vis von sannr atrunað vrugt hæle straust von allra þeirra sem vndir vilia bua þinv vallde Oc til þin flya lit með þínní mískunn a iðran hiartta míns með vægð oc varkynnd oc høgværo auga firir lat þu eigi oc skil eigi þína myklu oc hina margfallddv hiolp fra mer hallt helldr þin hín haleitu heit við mik þion þinn vuerðugan þer iatta ec oc þik kenni ec sannan skapara allra luta þvi at af þínní forssio ero aller lutir orðnir styrk mik nv oc staðfest með trausti þins valdde oc mattar at ec mege traustlega allan minn alldr vt ennda með staðfastre þessarre trv lit til mín oc miskunna mer oc statt staðfastlega með mer oc varðveit mik vskaddan oc vspilltan firir allre fianndans villu oc vallde Høyr þv hinn mattoge konongr þv veizt alltt þer er kunnigt at sala min er oll buín til þinnar miskunnar oc astar oc brennr sua sem af híta oc af þosta firir vttan vekkua oc vatn Oc langar mik til þin þvi at þu ertt brunnr eilifr fullr fliotannde miskunnar gef eigi vndir valld grimra vuína þær salor er vndir valld þitt bioðat veit mer þat syn-
dugum at ec mege vndir allar pinslir firir þinar sakar glaðlega ganga oc mínn likam lystilega ofra firir þins hælga nams sakar engi er sva veikr at aflet skortte ef þu villt styrkkia þuiat þu eínn ertt styrkr oc staðfesta þik a oll skepna at dyrkka oc lova eiliflega Iam skiott sem konongS sunr hafðe loket bøn sínní þa kenndi hann guðlega miskunn skiott styrkkia hugh sinn oc lysa oc þottezt hann þegar vera vrugr oc on allrar ræzlo oc var siðan alla nott i akalle til Guðs Þui nest kallaðe konongrenn til sin arachim oc gerði honom kunniga alla þa lutí sem fram hafðu faret með honom oc syni hans oc at engi von var i at nokkors skyns ogn mætte honom fra sinum vilia vennda Arachis gaf honom þat rað at hann skyllddi nv hætta grimleik oc harðlyndi við svn sinn Josaphat ot taka helldr annan hatt bliðlæte oc fagrmæle lokkan oc fagr-
læte oc lata allt vera eptir hans vilia oc þykkyr mer þat likare at þesse hinn vnggi maðr man hellzt sva verða veiddr Vm morgonenn eptir kom konongrenn til sunar sins oc kallaðe hann með bliðv anndliti oc faðmaðe hann oc kysti oc mællte til hanns lettlega með høgværom orðom Svnr minn sæle oc hinn søte søm oc virð hinar huitu hærer alldr oc elli faður þíns Oc røk rað min fylg fortalum minum gak til oc blota oc fornna guðum varom þa skalu þeir með skundda oc sinni mykylli miskunn oc høguærazt af sinni reidi þaðan af skalu þeir geva þer langa lifdaga aar oc tima kononglegt riki með sømd Oc allzskynns framkømd mer skallt þu oc feðr þinum kiær af þinni lyðni oc eptir-
læte aller manv oc aðrer lova þik af þinum goðvilia þui at sa fær ser mykyt lof er sinum feðr veitir eptir læte oc i þui allra hellzt er guðum varom er helzt til virðinga Hvi hyggr þu þat minn hinn goðe sunr at ec villda sva íllt skiptti a gera við sialvan mik at ec villdda hitt verra af tveim kostom kiosa oc tyna mer sialfum at sialfs vallde En ef þu hyggr þat at ec vili skiptta ilu i gott oc helldr kiosa dauða en lif þa lizt mer sunr minn sem þv haver ranga hugsan eða ser þu eigi huersv mykla ahyggiv eða starf oc nauðir er ec þole a sialfum mer mote minum vuínum firir vernndar saker oc giæzlo mins rikiss sva oc i þeirri ahyggiv er ec þole huess daghlega stundum i hungri oc i þorsta i langre vegar gangu stundum oc þegar sem þerss þarf við þa lig ec sialfr a bere iorðu oc þykki mer þat allt lett oc lítít firir minnar sømdar saker sva mykyll orlleikr er oc með mer at ec tøme opttsamlega allar haller oc hirðzlur af fee minv gef ec þat riddarum minum oc rikiss monnum firir sina starflaun En af sumu let ec gera guðum varom mykyl misteri oc agiæt herbyrgi þeim til dyrðar oc matt þu af þesso hugsa at með þui at mer er sua litil spor a auðøvom oc eigi meiri fyrst til samdratar fiar Eigi sparumzt ec við vas oc erveðe at þola fir sømdar saker rikiss mins Oc ef ec vissa at kristinna manna tru su sem þeir hava vpp haftt í galia lannde være betri eða rettare en var trv eða varra fornnra frennda þa matt þu val skilia at ec myndda vndir hana ganga oc með allum hugh oc kostgæve þat hellzt røkea er haglegazt være salo minni en þu hygr at skamsyni min eða galøysi gange til at ec hitti eigi i þesso satt at sia þa mynda ec eigi sua marga nott i sva mykylli ahyggiu vakannde liggia til þess at kiosa þat af ollu er mer være mest til sømdar oc með þuí at hevi eigi hítt minnzta firir latet af ollu þvi er ec vissa mer hellzt til frama oc virðingar Helldr lagða ec a allt starf oc stund eptir megni oc matte þat allt at fullgera er ec vissa mina sømd mesta vera með sva myklum vilia at bæðe miok sua er þa mattolegt oc vmattolegt er mer kom i hugh at ec mætta fínna i heímínum mer til sø-
mda Ecki let ec þat a skortta oc ven-
tte ec at ec se nv með hinum mestom hofðingium oc namfrægaztom i sømdom iafn huerssu ma þat þa vera með þui at mer hevir sva mykyt kapp a at oðlazt þat er litils er vertt oc bratt liðr at eigi myndi þui ollu meirí mínn hugr til þess a þiona guðum varom er oss stenndr allt gagn oc gott af með allre hugsan oc starve oc ollum krappte oc styrk oc allu hiartta oc hugskote at kiosa þat af þeirra trv oc þionastu er rettlegazt oc raðolegazt være oc þeim felli mest i þokka Ec hevi opttlega i þesso starfat oc stundat nætr oc daga oc þa er ec þottomzt mer eigi ein ørenn vera i slikum storraðom þa leet ec leita oc til min kalla hina villdaztu oc hina vitraztu meistara oc leitaða ec við þa raðr sva hevi ec oc oppt sinnum við røðor att við vitra minn af kristinna manna tru oc rannzakat með athygli þeirra visdom Oc lizt mer sua sem þeim ollum monnum lizt er með skynsemd vilia a sítt rað sia at engi er onnur rett trv en þessor er nv fylgium ver er truum oc dyrkkum hin mattogo oc hin mæto guð Nytum oc niotom þeirra lans oc giava med allre skemtan oc verðlegre sømd er aller menn þiggia af þeim miskunnar gof oc þeir aller er ser kunnv at nyta fa þessa heims af gaman oc gleði oc allzskonar lystilegt livi er maðr kann til at fysazt En þeir hofðingiar er forstiorar af galilea lannde lasta oc líotar gera þessa heims sømder oc skemtan þa sem guðir varer hava gevit oss oc heita þeir oss þvi i mote er mer þykkyr liktt at at engarre von verði segia at ver skolum sua til v endilegrar sælo stunnda at firir-
lata þessa heims gaman oc gleði En þeir vitu alldrigi huat er þeir segía eða af huerium sannenndom þeir flytia sliktt fram Nu minn kiære sunr fylg hollom oc heilum raðom faður þins oc með skynsemd oc sannendom hevir rannzakat huat haglegazt er þer oc mer oc ollum oðrum þat matt þu sialfr sia at huarkke firir illvilia saker eða vankunnasttu hevi ec þetta koset nema helldr firir þui at þetta hevi ec viliazt funnit af ollu oc firir þvi fysi ec þik með engom illvilia nema helldr at fylgia mer feðr þinum Ræzt goðe sunr faður þinn eða veizt þu eigi huerssu gott er at fylgia faðurlegre fortalu oc gleðia sva gamlan karll i elli sínní þui at sua sem þat er synínum sømelegt sva er hítt liott oc leiðilegtt at fylgia eigi heilum raðom faður sins oc virða hann oc hanns heilræðe litils hueR sem einn er sua gerir þa fær hann illar ennda-
lyktir oc firir þui se sua við at eigi verðir þu i þeirri talu giæt helldr sua til at þu gleðir faður i ollu þui sem þu matt þa mantt þv oðlazt sømd oc sælo oc allt gott annat oc verða ervingi rikiss oc sælo oc allra annaRa sømda oc framkømda Sem sa hinn vngi maðr oc hinn vitri hafðe høyrtt sua langa fortalu faður sins oc giorssamlega til lytt allz þess er hann sagðe þa fann hann giorlla at þesse slett-
yrði varo með myklu falsse oc fianndans aeggian framflutt er vm þat ligr iafnan at suikia með slett mæle alla þa er til hans fortalu tøygiazt En hann hugleiddi heilagt guðspiall er sialfr guð mæltte þessom orðom Eigi kom ec til þess at sennda frið nema helldr suerð til þess kom ec at skilia sun fra feðr oc dottor fra moðor sinni oc þat fleira hugsaðe hann er þar fylgir oc sua huat er enn segir i oðrum stað Guðspiallet ef nokkor ælskar meir faður eða moðor en mik sa er ekki verðugr mín oc hueR sa er neíttar mítt nafn firir monnum a iarðriki þeim skal ec neitta firir feðr mínum i himiriki þetta hugleiddi hann oc lærðe sua af heilagre kenníng salo sialfs sins oc styrkti hana með aeggian heilagrar til fystar oc gladdezt miok af þuí orðe er salamon segir Tímí er til at ælska oc timi er til at hata tímí er oc til friðar oc timi til bardaga Nu þo at konongS sunr hefði eigi morg anndsuor i hamæle við faður sinn þa varð þo með þessom hætte a-
kall hans til guðs lagt sem dauiðr konongr kennir með þessom orðom miskunna mer guð drottenn miskunna mer þui at sala mín trøystír a þik til hiallpa oc vndir skugga vengea miskunnar þinnar þa skal ec venta mer til lifðar til þess er þesse illzska liðr af til þin skal ec mitt akall hava hinn bazte guð þui at þu hevir mer allt gott gortt þat sem ec hevi oc song með þessom hætte vt allan salmenn siðan hof hann vpp andsuor til faður sins með þessom orðom oc mælltte Þat byðr allra varra herra oc Guð at ælska faður oc veita honom sømelegt eptir læte oc þiona honom til allz þess sem hans nauðzyn krefr með allzskyns eptir læte oc goðuilia þessa krefr oss nattura oc kynfylgia með skynsemd sannrar astar En ef ælska verðr sua mykyl til frennda eð fegirnna at maðr gar þess meir en Guðs þionastu þa skil þesse ælska mannenn við guð Oc firir þvi høver oss at skilia þa ast er sua vhofsamlega er vpp hofð oc með enggom hætte með þeim forræðom at fyligia er oss vilia fra guði segia helldr ber oss þa at hata oc hafna huartt sem þat ero vínír eða vilia menn frenndr eða feðgin eða i hueria tigund er þeir kallazt þa høver oss með allu þa oc þeirra vilia fullkomlega fra oss skilia þui at þat er með ollu ubærelegtt at tapa guði firir saker frennda eða faður Oc ger okr baðom firir þvi ekki erveðe af þesso truum helldr baðer einum allzvalldanndda guði En þeir guðir er þv gafggar nv ero hegomleger hannda-
verk manna hava engan andar dratt dauð oc dumb stannda oc stara augum veita enga hiolp aðra þeim er a þa kalla nema tion oc tapan en ef þer synizt eigi sua at gera sem nv hevi ec rað til lagtt þa ger af minv male þat sem þer likar ec em sannr guðs þræll oc þionastu maðr oc fær þu mer með engo mote huarkke með bliðlæte eða harð-
lynndi fra hans kiærlleik skilt nema sva sem i fyrstunni sagða ec þer at hans nafn er mer staðfast til allz traust oc truar En þo at þu sagðer þat at þu gerðir þetta með engom nauðgum kost eða nokkore skynsemd eða skynlausri ast at þu gofgir þessor hín galausu guð nema helldr með myklu athygli oc iðulego erueðe fannt þu þat bazt af ollv at kiosa at trua a troll dauð oc dumba likneskíu eða þar með heimsins hegoma allavega eptir fyrst likamsens at fullgera eigi vil ec þui íatta at þer gange til þessa nokkor nauðzyn eða skylldda helldr þat at mykyl mørkua-
þoka er dregin allavega yuir skynsemd þina þvi likazt sem maðr gange sa er sia hygzt oc ser þo ekki þriflande vm sik allavega Oc fær þo engan geisla af skynsemdar liose Oc firir þui at hann tapar rettan veg af sion løysi þa gengr hann í vføror til tapanar oc tapar ser siolfvm ef hann fær eigi lios til aptr huarfs þesser lutir ero mer aller kunnigir oc vil ec firir þui at þu ser eigi þvisa løyndr En þu hyggr þat lios vera er myrkr er oc dauði likar þer helldr en lif oc hygzt þu af þesso gott rað hava vpp tekit með nyttsamlegre forssio en sannlega er eigi sua þvi at þat sem þu dyrkkar þa er firir vttan allan guðlegan kraptt helldr ero þat likneskiur þær er ero epttir fianddanom skapaðar en innan ero þær allar fullar af fianndans krappte oc af hans styrk gerazt oll þeirra verk Eigi er sva sem þu hyggir þetta hitt lystilega lif at þat mege með þui fullkomazt þui at þat er i mot mannlegre natturu helldr er þat vmattolegt oc mote allum sannenndom oc i ollum goðom siðum miok afvirðannde þat setr oc seðr fyrst mannzens natturu nokora stunnd En at raundum verða illar erveðes launir oc stnarpare hueriv huarssu suerði sua kennddi mer minn blæzaðr meistare En ef ec skal þer nokkot af segia huessv martt illt er þesso fylgir þa finnazt fleiri illir lutir en maðr mege telia eigi helldr en sannd i siof-
var fiorv Þui er likazt þessa heims livi sem þat se net fianndans eða angull en anga þessa anguls er skemtanar-
livi oc lostasemdar manugð oc meinlæte En þeir aller er við þetta agn festazt of miok þa dregr fianndenn þa alla til helvitiss En þau oll firir heit er minn herra oc drottenn byðr sinum vinum til er þu nefndir i røðo þin-
ní vuisa von lifs þa er þat alltt firir vttan if vskipttilegr fagnaðr oc ennda laus far sæla su er alldrigi øyðizt nema æ aukazt Engi tala eða røða ma fra segia mykyleik dyrðar hans skemtanar oc gleði fagnaðar oc fegrdar er i hans augliti oc asyn hava aller þat ser þu sialfr oc aller adrer at engi er sa livannde maðr er eigi døyr or þema heimi aller skolu þo annat sínní vpp risa þa er drottenn vaR iesus cristr guðs sunr kømr með sinv hinv naturulego vallde oc ogorllegre asyn konongr yuir ollum konongom heRa yuir allum lavarðum honom þiona allar þioð-
þer himneskar oc iarðeskar oc helvitiss krapttar sva mykyl ræzla ogn oc otte kømr yvir alla af hans ogn oc rettdøme oc himneker krapttar er alldrigi gerðo synd eða vitu skalu skialva þui likazt sem laufs blað firir megin storme þa skalu firir honom stannda til þionastu miok otta fullir þushundrað oc tiv sinum hundrað þushundraða engla oc yuyr englar aller otta fullir af þeirri ogn er af honom stenndr Einn hafuð engill blæs harðlega i þiotanndda luðr oc stnyzt þa himinninn sua bratt saman sem ein bok se saman vellt Jorðin oll brestr oc rifnar oc vpp kastar allum dauðum manna likamum þeim sem fødder varo af hinum fyrsta degi af adame oc til þessa hins ogorllega dags oc þa skalu aller dauðir vpp risa oc i litlv auga bragðe livannde stannda firir domstole hins dyra drottens v dauðlegs domara oc skal þa hueR giællda skyn firir sin verk oc vilia huartt sem ero goðer eða illir Þa skalu aller rettvisir menn skina sua biartt sem sol þeir er rettlega trva a faðr oc sun oc hælgan anda oc luka sinum lif-
dagum i goðom verkum þann fagnað oc gleði er þeir fa er sva lyktta lifdagum sinum þar kann eigi oc engi annur tunga þer fra at segia Eigi megom ver oc iafna solar-
lios við þeirra biartleik þui at þar er langt a millum alldri mego oc manna augu sia eða hiartta hugsa eða øyru høyra þann hínn fahøyrða fagnað er helgir menn hava i himneskre dyrð En þeir sem guði nitta oc eigi vilia vita skapara sinn dyrkka helldr diofla oc skur-
guð er þeim visa til oc løyui geva at liva með lostasemd oc þessa heims hegoma þui likazt sem svin i sauri sínum velltizt aptr oc fram eða annat bufe i sínv fulu oc ferllego livi stannda þa stirðir oc skemder oc afvirðir ollum til auga b-
ragz bæðe goðom oc illum oc allre annarre skepnv til hæðengar allt skal þar synazt þat sem þeir hava gortt með verkkum oc vilia Oc eptir þau hin aumlego brigzli verðr þeim visat i elld vsløkke-
legan oc til myrkra oc meina oc vtalulegra vesallda þar er gr-
atr oc ill læte með allzskyns sor-
gom oc sottom þetta er illra manna erfð oc oðal J þessom heímboðom skalu þeir iafnan brenna firir saker ofmykyllar þessa heims hins hegomlega astar oc ælsku En þui hafnaðu þeir er Guð gefr sinum vinum eiliflega Oc firir þvi høver oss firir saker dyrðar oc lofS varss drottens at þola va oc vesolld oc allzkostar beis-
kan firir bunað at ver megem sva forðazt fianndans ferllegan felagskap oc iamval fram leggia glaðlega likame vara firir guðs saker HueR er sua vesall eða vitlaus at eigi vil helldr þola þushundrað sinum skiotan dauða oc stundlegan oc livi siðan eiliflega helldr en døya sua einv sínní at hann lǰfní alldrigi siðan betr virðizt mer at þiona til litla stunnd oc liva eiliflega i liose oc fagnaðe með heilagre þríníngu oc hælgum englom oc ollum aðrum guðs astvinúm Sem konongrenn hafðe høyrtt þessa røðo Josaphaz oc af sua mykylli staðfestv hugar hans at hann matte með engo bliðlæte lokkan eða fagryrðum hug hans eptir sinum vilia venndda eigi oc firir ræzlo saker pinsla ne ognar orða þa vndraðe hann miok sua vitrleg andsuor sueinsins oc leizt honom sva i samþykkiv sínní sem mart myndi þat satt vera sem sueinninn sagðe En þo hellt honom aptr fornn siðvenia Oc mykyt þralynndi er hann hafðe lengi i vafzt vsyniv Oc var honom nv næsta firir natturunnar saker þvi-
likazt sem hann være sva með beizli bunndinn oc niðr þrøgdr at varlla matte hann vpp lita til sannenda-
lios at sia oc af þvi firir let hann alla fortalu sueinsins þvi at fusazt var honom at fylgia vandda sinum oc fyrnsku oc firir þui likaðe honom hellzt at fylgia oc fram-
hallda þui raðe sem archis raðgiæve hans hafðe raðe honom Oc mællte þa þui nest til sveinsins Þat høver þer sunr at full-
gera min boðorð i ollum lutum En firir þui at þu ertt sua vlyðinn oc stenndr sua styrklega mote minum vilia þa gerom nv annat rað leggium nv niðr þesse þrayrði oc hegomlegt margmæle oc vægeom baðer til þess at vit verðem baðer hins sanna visir Nu með þui at barlaam meistare þinn er þik hevir suikit er bunndinn oc i minv vallde þa ma ec lata samna saman mykynn fiollda kristinna manna Oc alla visdoms meistara varar truar gyðinga oc galileos oc sennda i alla staðe menn at segia openberllega at engi kristinn maðr forðezt minn funnd at at søkea Helldr kome hueR vrugr firir vttan alla ræzlo oc skolum ver siðan með allra varra samþykt hítt viliazta kiosa oc man þa annat huart þer aller oc barlaam meistare yðar oc predikare hava mal yðat oc fylgium ver þa yðarre tru eða elligar manu þer eptir varre tru stnuazt oc þui trua allu sem ver hyggium satt vera Hinn skysame konongS þektti gorlla ætlan faður sins af þeirri birttingu oc til visan er sialfr Guð hafðe aðr i suøfne syntt honom þa mællte hann til faður sins verði guðs vili vm vartt mal oc verði sem þu hevir sialfr sagtt einn Guð goðr oc milldr oc miskunnsamr hann er sialfr sannnennde þat veiti hann oss at ver vikim eigi af rettom veg með hans miskunn er allt traust míns mal oc allra varra er a hann truum Konongrenn let þegar stefna allum villu monnum gyðingum oc galileis Sva oc kristnum monnum ollum bræf senndi oc vm allar borger bea oc tun oc kastala bauð ollum sterklega at aller menn huarrar truar sem þeir være køme vruggir til konongs i hans trausti með retto rannzake bæðe heim oc heiman þat fylgði konongs boðe at barlaam skylldi vera forstiore kristinna manna Skipaðe hann oc þa alla þionastv-
menn er giætto oc varðveittu guði hans alla vitra menn oc visa meistara þa sem funnvzt í galilea-
lannde oc i þann tima varo visazter bæðe vm hímín tungl oc flestan allan visdom oc alla fiolkunnda menn þa sem finnazt matto sionhueruínga oc gernninga oc galldra meistara Nu er samnaðr firir konongenom vtalulegr fiolldi með ymsum kunnastum En einn er funninn for gangu maðr kristinna manna ætlaðu aller at barllam være En hann het þo barachia Nu vollde þvi mest kristinna manna ferð su hin harða refsing oc grimleikr er heiðnír hofðingiar hafðu a þeim huervitna Marger løynduzt oc hirttuztt i hellum oc holom Mykyll fiolldi var oc sa er eigi trøystizt eða truði konongs fagr mæle ottaðuzt at nokkor løynd suik myndv vndir bua En þeir aller sem kristnir varo fluttu fram vm nætr guðs þionastu þaksamlega oc þo løynilega engi var sa er eigi skalf eða ivaðezt i tru af ræzlo oc ogn nema Josaphat einn er alla sina þrætto fal vndir guðs forssio oc trausti A þeim tima er sa hinn mykli fiolda-
funndr er konongr hafðe til sin stefntt var þar saman komenn þa var konongenom buit eptir verðleikum oc veniv hasæte sømelegtt oc tigurllegt þa bauð konongrenn syni sinum at sitia i hia ser en hann firir saker kurtteisi oc natturulegs litilætes sua oc firir saker tignar oc virðingar faður sins settizt hann niðr a iorð firir føtr honom þar stoð i hia mykyll fioldi meistara oc visdoms menn þeirra er vitrir hugðuzt vera oc varo þo vít-
lausir þui at þeir skipttu tru sinni oc guðs dyrð i villu skynlausra skurguða oc dauðra manna oc ferfetra kuikuennda oc margrar annarrar skynlausrar skepnv Aller varo þeir til þess komner at mæla i mote konongs syni oc allum hans felagum þvi likazt sem i einni døme-
sagu er sagt fra þui er geit nokkor gek til bardaga við leon eitt En konongs sunr hafði sitt traust allt oc trunað til hins hærsta guðs oc vndir hans vornn oc varð-
 veizlu fal hann sik oc allt sitt athæve Vvinir hans hafðu von sina a veralldlegom hofðingium oc þeirra herra En þeir með mykylli vesolld hugðu ser til hialppar oc lausnar þeim sem ollum oðrum er a trua til hegoma sin firir hugsan oc fanyt æt-
lan Nachor var þar fram leiddr er barlaam lezt vera þat hugðu oc aller þeir sem með kononge varo at hann være oc trøystu miok a sina vitringa Oc visdoms menn En mattogr guð er slika luti hafðe aðr firir skipat með sinv vallde oc vilia hann sa lanngu firir þesso male oc lyktum þessarrar þrætto Sem allt folkket sat oc þagðe oc til lyddi þa hof konongrenn sua røðo sina firir meistarum oc spekingum sínnar truar er sannlega varo hans suikarar Oc allra þeirra sem fylgia slikra manna fortalu Nu er oss firir hondum mykyl þrætta oc høver oss eigi annat en þetta mal se með skynsamlegre hugleiðing vitrllegrar oc gløgþekrar skynsemdar Nu verðr annat-
huartt i dagh af varo male at ver sigrum oc yuir komom þenna hinn gamla karll oc sannan villu-
mann barlaam oc þa alla er hanS boðorð fylla oc manv þer þa oðlazt af mer oc af ollum oðrum stor hofðingium þessa heims sømd oc sama villd oc vingan oc heita siðan iafnan vitrir sigrarar oc i sua myklum storllutum vilið sannsyni oc rettende vpp hallda Eða aðrom koste sigraðer oc yuir-
komner með allre skom oc stnøyping með haðong oc hatan til dauða dømder en oll yður auðøve yðrum vuínum geven oc verðr með ollu yður mínninng alldrigi siðan til goz getin En likamer yðrir gefnir skogar dyrum at slita oc suelgea En bornn yður bloð oc af springi oc ætt se selld siðan vndir eilivar þrældom oc hervilegt anauðar hoc Nu sem kongrenn hafðe lyktt a þessa leið røðo sinni þa tok konongS sunr til orða rettan dom hevir þu dømt faðe i dag Guð styrkki oc styði þenna þinn vilia En slikt hitt sama mæle ec til meistara míns oc stnerezt siðan at nachor oc mællte sua til hans Val veizt þu þat barlaam at þu fannt mik i mykylli sømd oc sælo oc allzskonar skemtan oc gleði En þu bartt firir mik morg fagryrði oc stioll oc slett at ec skyllda firir lata logh oc tru forrnnra siða oc faðurllega veniv En þeim guði eggiaðer þu mik at þiona er mer oc oðrum var miok vkunnígr aðr oc hezt mer með mykylli lokkan annars heims vkomenn fagnað oc vtalulegan Ef ec villda þeim fortalum lyða oc reita faður minn sua oc firír lata frendr oc fostbrøðr gleði oc gaman oc allt þat er þessa heims er monnum til þessarrar veraldlegar sømdar oc roar Nu hugsa sua þitt mal at þat stendr nv vndir myklum harska af þui at ef þu fær sigrat i þessarre þrætto Oc sannar þu sua at rettar ero fortalur þínar en þa er i mote oss ero synir þu yuír komna oc þeirra með ferð oc atrunað er ekki gera annat þeím sem fylgia oc með fara nema flærð oc fals oc fianndanns villu En þu mannt fa af þessom sigri mykyt lof meira en flester aller aðrer i varom lanndum jafnan mannt þu oc vera kallaðr sannennda meistare oc boðare heilsamra luta Oc skal oc staðfastlega standda vnndir þinni kenning oc siðan kristi þiona alla mina lifdaga En ef þu verðr i þessarre freistni yuir komenn oc firir lagðr oc verðr mer þin kenning at sua mykylli skom oc stnøyping þa skal ec þegarleið a þer hefna mínna skemda oc harma oc með sialfs míns hondum slita tunguna or hofði þer oc hiarttat or þer riva hundum at gløypa oc suelgea allan likam þinn með ollum inniflum þinum svíuirðlega sundr skiptta oc skal su suivirðing fara oc fliuga oll lonnd innan at af þui mege adrer varazt oc viðr sia oc føra konongs syni nokkora villu eða flytta firir þeim nokkora villu fals eða hegoma Þa er nachor hafðe høyrtt sua grunleg heit konongS sunar þa v-
gladdezt hann miok oc fann at su stnara oc gilldra þrøngde allavega at honom er hann hafðe aðr ætlat honom þa hugsaðe hann með sialfum ser at betra er at fylgia konongs sunar male oc hans lut at veria helldr en at biða sva braðlegan dauða með sva skiotlego liflæte giorlla vissi hann at honom var litil til uføro ef hann villdi i nokkorom lut reíta hugh hans En allt gek þetta þo eptir guðs forssio oc skipan er stundum letr vuíní sina firir þyngslum verða Huarttueggia varo i hia þessarre røðo skurguða villu menn oc nachor miok þui viðrlikt sem barlaam være spa maðr er forðom for eptir boðe konongS þess er balach het at blota oc bolua iraels folkke En þat gerðe hann nauðigr oc þo með guðs forssio at hann blezaðe þa er hann villdi bolua Konongrenn sitiannde i hasæte sinv oc sunr hans firir fotom honom þar varo oc marger stadder visdoms menn i hia oc bok froðer menn er sialfum ser varo ofroðer þui at þeir hafðu hertt hug sinn oc huest tungu sina til þess at niðra oc vnita rettennde oc sannennde vtalulegr fiolldi folks oc fiolmennis var þar saman komenn visir at verða huarer er þar fengi hinn hærra lut kristnir menn eða heiðnir i þessarre þraut Þui nest stoð vpp einn margfroðr meistare er aller helldo firir hínn vitrazta oc mællte til nachors ert þu sa barlaam er alla þa skemd oc suivirðing gerer oc mæler guðum varom oc hinn lofsælazta konongS sun leiddir i þa villu at hann skylldi gofga krist hinn kross festa Nachor suaraðe Ec em vist barlaam oc sannlega firir lit ec guði þína En konongS sun hevi ec vist eigi i villu leiddan helldr i fra villu oc gortt hann sattan oc samþyctan við eilivan Guð Sa hinn same meistare suaraðe með þui at vtaluleger herrar oc hafðingiar heímsíns þeir sem vit oc valld hafðu at skipa oc aðrer hinir vitraztu klærkdoms meistarar er miok sua vissu firir marga vorðna luti Aller aðrer vtifra keisarar oc konongar herttogar oc iarllar barrunar eða grevar oc allt annat folket vt i fra luta þessom guðum oc loua þa Með huerri ofdirfð tekr þu vaRum vpp at luka eða þina falsa tungu til þess at røra at sanna þetta At kristr maríu sunr se sannR guð Nacor tok vpp henndi sinni oc bað folket allt lioð geva oc virðí sua sem varlla være þetta annsuara vertt tok þa at mæla af þvi einn er hann vissi eigi sua sem asne barlaams er þegar vissi oc varð at mæla er guð villdi oc þat sem hann firir sa Nachor hof at vpp haue a þessa leið røðo sina høyr herra konongr þat sem ec vil segia Ec em komenn i þenna heim með hins hælga Guðs forsio oc hugleidda ec með mer heimsíns margfallegan bunað Jorðena oc hennar þunga með margfallego skruði oc vndarllego havit með þrutnan sinni oc aptr dratt Solena af sinum biartleik oc hita tunglit i sinu skíní með þuR oc vexti þessa luti með margum aðrum vndraða ec miok oc þa hina margfalldo er þessom lutum fylgir oc þa er ec leit þessa alla luti með athygli þa synddizt mer sem þesser aller lutir røraztt oc endrrørazt stnuazt aptr oc fram vpp oc niðr vaxa oc þuerra til þeirra þurptta oc nauðzynia sem þeir ero til skipaðer oc skilda ec þann er skapaðe með forssio oc firir-
ætlan ræðr með viti oc valldde styrir með raðe oc rettdøme at hann er sannr guð oc meiri en allt þetta er vallda oc raða ollu þesso þa ma hueR maðr skilia at mattogr er sa er með vallde rører einnhuernn lut helldr er sa er rører er oc sa er æ veikare er eptir lætr þann kalla ec sannan guð er vndir hanns vallde oc boðe verða þesser aller lutir at rørazt hueR með sinum hætte Hann er bæðe firir vttan vpp-
haf oc niðrlagh vdauðlegr eiliflegr allzvalldannde enskiss þurfuannde yuir ollum lutum ekki þat havandde er hans mattr mege minkka af Ekki fylgir honom vuit eða vangiæzla engi reiði eða braðlyndi engi gløyming eða galøysi þui at eptir hanns forssio verðr allt at vera Engi þorf er honom at þiggia huarkke fe ne forner oc ekki þat annat er mannleg augu mego sia en hans þurfv þo aller Nv hevi ec þessa røðo fram-
boret sua sem guð sialfr gaf mer orð til vm sinn hinn mykla matt at røða takum til vmrøðo þar sem mannkynit er oc gevom gorlla gaum at með sannv athyli oc skynsemdar viti huerir er fylgia villu eða huerir er røkea retta tru Syntt er þat ollum monnum at þrennes kyns folk er i þema heímí Einir ero þeir er með yðr ero kallaðer guða þionastu menn þa ero gyðingar adrer kristnir menn ero hinir þriðiu En þeir sem guða dyrkka oc a trua þa er þeirra atrunaðr með þrennom hattom Einir ero chalddei aðrer ero girkkir hinir þriðiu er egyptar þesser varo hofðingiar oc herrar at vísdom oc vitrlleik firir flestom þioðom at trua a marga guða litum nv eptir huerir er trua oc þiona rettom guðum eða rangum Calldei villdu eigi vita guð kusu helldr at dyrkka haufud skepnur en þeirra skapara gerðu þeim likneskiur einír hímínínn til akalz aðrer jorðina sumir havet sol oc tungl oc ymsum hafuð skepnum eða himin tunglum byrðu þa inni i borgom eða herbyrgium oc stor-
hollum giætto þeirra vanndlega at þeir være eigi stolner þaðan af þiofom eða illðyði oc hafðu eigi skynsemd til þess at meira valld oc mattr fylgir þeim er giæter en hinum er giætt ero þar af at sua litill mattr er guða yðarra at þeir mego eigi sialva sik varðveita með huerium hætte manv þeir þa oðrum nokkora hiolp veita Af sliku mego þer val skilia at myklu falsse oc hegoma fylgia þesser challdei i sinni tru er dyrkka oc luta oc firir guð hava dauðar likneskiur oc vnndra ec firir þui miok er þeir kallazt meistarar oc spekingar er eigi hofðu skilning til þess at sialvar hafuð-
skepnunnar skalu funa oc folna oc firir verðazt oc með þui at sialf-
var hafuð skepnunnar skalu øyðazt oc vnytazt oc vndir manna natturu leggiazt oc þeim til þurptta hueria hiolp manv þa þær likneskiur er eptir þeim ero gorvar af stokkom eða steinum eða einum huerium malme mannum veita þo at a þa kalle Hugleiðum nv fyrst sialver vm hafuð skepnunnar oc siam oc skilium at engi þeirra er guð helldr ero þeir skapaðer eptir guðs forsio af engo efni þess guðs er sialfr er u dauðlegr oc vskipttilegr oc ollum sannlega vsenn dauðlegom augum En sialfum honom synntt skiptir oc skipar sialfs sins vilia Uitrir menn kalla elementa fiorar hafuð skepnur a latínu þær er oll kuikuenndi þau sem hava røreng oc lif ero sua skapað at af þeim hafuð skepnum fyllizt oc fullgerizt þeirra lif oc nøreng En eínn af þessom fiorom er loptt yuir oss annur er iorðen hinn þriði er vatn hinn fiorðe elldr Þeir er ser hava loptt eða himin firir guð þeir villazt þui at ver siam himin rørazt oc i margum lutum vm skiptazt firir þui er hann kallaðr a girzkv chosmos En þat er sem smið eins-
huerss hags mannz en allz skyns smiði hevir vpp haf oc niðrlag himinninn vellttizt stnyzt oc vm-
turnnazt sialfr með sinum tunglum eptir nauðzynlegre þurpt Oll himin tungl giæta oc gera sinn gang greiðlega or einv tackne oc til annars Eina stund renna þau vpp aðrum tima síga þau niðr oc setiazt oc greiða sva sinn gang oc firir skipaðan veg Með sama hætte giæta sinnar tiðar giorssamlega oc tíma at af þeirra gange gerezt nott oc dagr vetr oc sumar haust oc var þau ganga sinn firir-
skipaðan vegh með guðlegre forssio sem hann hevir aðr firir seet Með sømelegom bunaðe biortum liosom oc með himneskre asyn oc miok vnndarllegre nv er af ollu slku auð syntt at loptter oc himínninn ero eigi guð helldr guðS skepna Nu ero þeir aðrer sem iorðena hyggia vera guð oc ero þesser vandlega villtir þui at ver vitum at hon þoler af mannum margskyns vansa vilsinni oc erveðe opttlega valkan oc þoler vndir þeirra vallde at hon er troðen graven oc dreifð kastað oc boren aptr oc fram vpp oc niðr sundr oc saman oc optlega til enskiss nytt sem siðan er hon er brennd þa er hon til farra luta goð Sva oc hueriv sinni er hon er þurkkað of miok þa verðr engi hennar afspringi ne avoxtr þeim sínnum oc er ofmykyl dogg eða væta fellr a hana þa firir verðr hon siolf með ollum sinum avexti hana troða oc stappa oll kvikuenndi bæðe liot oc leiðilegh opttlega verðr hon oc suivið af bloðe oc dauða dreppenna manna oc kyikuennda opnað oc graven oc verða af henni hulldir oc þaktter bukar oc likamer allra iarðeskra kuikuennda Nv með þui at þesser lutir ero aller sannner oc synir þa er þat vist at iorðen er eigi guð helldr er hon hanns skepna goR mannenom til þurptta oc nauðzynia Þeir oc sem a votn trua þa ero berllega villtir oc falsað-
aðer þui at vatn er skapat af vaiom herra mannenom til þurpta oc vndir þeirra valld lagtt þat saurgazt opttlega oc førtt oc ymislega skipptt stunð vermt stunndu køltt opttlega oc frys þat oc kølezt af margskonar saurgan dregit oc haptt til þess at þva vreinennde af flestom lutum oc æ hitt fulaztta vatneno aptr oc er þat ollum auðzyntt at vatn er eigi guð helldr er þat hans skepna ollum til þurptta skapat Þeir oc sem elld ælska ero miok sviknir oc i villu vafðer þvi at elldr er monnum til nytzcemdar goR oc vndir þeirra vallde ec borenn or stað oc i annan sløktr oc tendraðr aukaðr oc minkaðr at verma oc sioða manna nauðzynía marga vnyta luti dauða likame Oc margskyns annat vnytt brennir hann oc opttazt at manna vilia oc firir þui ma þat sannlega sia at elldr hevir engan guðlegan krapt með ser helldr er hann goR af Guðs forssio mannenom til nauðzyna En þeir sem þann atrunað hava vm vinnda blastr eða þeirra megin have nokkonn guðlegan kraptt með ser eða matt þeir ero ivanarlaust sviknir i sinni vanntru Allum er þat auðzynt at þeir þiona oc starva aðrum til þurptta Oc mannum til nauðzynia af guðs halfu goR bæðe at leiða menn lannda amillum a sio oc yuir votn Oc at røra iarðar avoxt við oc kornn oc sæðe oc þær aðrar nauðzyniar er mannlegre natturu høver til viðrliviss at hava eptir guðlegre forssio oc firir skipan Oc er firir þui vitløysi oc skynløysi at hallda firir Guð vindblastr eða veðrss megin er sannlega er guðs skepna Trunaðr þeirra manna er sol hava ser firir guð þeiRa ætlan oc sialva þa halldum ver firir villtta með sannendom ver siam at hon fer huerssdaglega eptir þui sem henni er boðet oc or stnyzt einv takne til annarss hon rennr vpp oc niðr sezt yliar oc vermir með høvelegom hætte oc mvndangs hove i þeim staðum ollum sem hon er til skipað til vpp runa oc avaxtar iarðarennar monnum til nørengar hon er oc i tale með oðrum/ neð oðrum himin tunglum myklu er hon oc minni en himinninn Stundum þoler hon mynn skortt sins lios oc geisla af ymsum myrkrum oc eptir skaparans forsio mínkar oc vanazt hennar biarttleikr Engan kraptt eða matt hevir hon með ser oc er þui þat syntt at sol er eigi guð helldr er hon guðS skepna þeir er a tungl trua oc þat ser firir guð hava era tapaðe i þeim a trunaðe þui at tungl fer oc rørerzt eptir sinni skylddu sigr vpp oc niðr skipttizt i takn oc or takne oc vpp gengr oc fullgerer sina firir skipaða ras mannenom til þurptta Oc er þo allavega minna en sol vex oc þueR myrknar optlega oc tynir birttingu lios sins af firir drætte annarrar skepnv Oc ber firir þvi eigi mannenom at tigna tungl sem guð nema helldr er þat guðs skepna En þeir sem a mann trua oc hava hann firir guð ero i fullkomenne villu þui at ver siam oc vitum at hans nattura verðr fremíazt oc fullgerazt eptir kynfylgiu oc natturu hans oc nauðzyn vegs vndir valldde annarra manna flyzt oc føðezt eptir þeirra boðe oc þo at vm siðir verði hann sialfræðr þa fellr þo a hann þungi oc elli at hann nauðigr viðr take oc mínkar gleði oc kiæte a eínní stund En aðrum tima ryggizt oc reiðizt Er bæðe þurvannde matar oc drykkiar oc klæða stundum er hann braðr oc reiðr fram lutr afunnd-
sivkr oc aptrhalldzcamr oc margskyns vansa veit hann með ser Spillizt oc sykizt angrazt oc ryggizt oc syrgir af ymsum atburðum En þo einna hellzt af þui er engi ma fordazt er dauðinn er Nv høver með engom hætte at maðrenn kalle mann guð helldr er hann guðs skepna oc hans hannda verk oc vafðuzt kalldei of miok i þessarre villu oc i sínní hegomlegre tru elska oc faga oc firir guð haua fauska oc funaða luti oc dauðlegar likneskiur oc hava eigi til þess vit eða vilia at sia oc skilia at eigi ero þetta guð nema helldr guðs skepna oc sialfs hans gerð Gerom nv vpp haf røðo varrar vm tru girkkia oc siam hueria skilníng er þeir hava haptt hellzt til guðs girkkir ero kallaðer oc sua þykkiazt þeir oc hyggiazt vera visir oc vitrir En þeirra vitrleikr oc trv er heimskare en atrunaðr chaldeorum er fyR talaðum ver vm þui at girkkir taka ser til atrunaðar hina falsaztu guði Svmir karllmenn oc sumir konor oc dyrkka þessa sua sem guði at þeir lifðu sinv fulslega oc ferllegga fullir aller losta oc lyta Oc gerðu ser himskir menn morg rim oc røðor tignaðu oc sømdo i þui þa er i engom lut varo lofs verðir firir saker sinna fulslegra oc ferllegra fy-
sta hafðu til þeirra sitt akall luttv þeim oc lovaðu þa firir þui at þeim mun helldr skylldi þeirra fullivi oc ferlleg verk fullgerazt oc fram koma með hordomom oc herfange með ranom oc rivi mann. drapom oc meiðingum með false oc flærðom oc allzskyns aðrum vsømelegom verkum Nv með þui at guðir þeirra leto se lika at liua sua hui mego þeir eigi er slika guði hava take døme lifs sins eptir guðum sínum En af slikkarre villu oc þui likri hofozt með mannum manndrap oc bardagar hertekiur oc lanndauðnir storar Oc ef yðr likar herra konongr at ver synum yðr nokkot af atævom guða þeirra þa manv þer at fullu fa skillt þeirra ofmargfallega illzku Guð þeirra hinn fyrsti oc hinn fremzte het saturnus hann gat oc gerði sua marga sunv af kono þeirri er rea het En i sinni øðe oc kiæte drap hann syni sina oc áát sialf siðan oc til likennda hans gerða þa fornna þeir sialver honom til tignar oc drepa sialfra sinna sunu Annar guð þeirra er Jubiter er þor er kallaðr þa ero þau sogð hans hin mesto oc hin hærsto guð-
doms verk at hann skar af ser sialfr skopen oc kastaðe siðan vt a haf oc segia þeir at af þeim hinum samum skapum varð siðan uenus er þeir kalla sidan astar gyðiu oc eptír þat tok hann faður sinn oc batt með afle i reiði sini varppaðe honom til helvitis Ser þu herra konongr villu oc van-
tru er þeir leiða vpp a guði sina miok vbælegt er þat guði at hann se bunndinn oc bakfellaðr eða kastaðr sem eitt kefli høyr her sanna forssio huer vitandde maðr ma sliku trua Með hinv sama false flytia þeir oc fram at íubiter er þeir kalla konong annarra kononga hevir skapat sik oc ventt i dumbra kuikuennda likneskíu oc með dauðlegom konom drykt marga hordoma þeir trua oc at hann skiptti sik i likneskiu eins oxa eða graðungs firir saker þeirrar kono er Europa het hann stnere ser oc i likneskiu gullz firir saker þeirrar kono er danen het Hann syndizt oc i likneskiv fugls þess er suanr heitir firir saker þeirrar kono er leða het þeir segia hann oc hava stnuizt i likennda þeirra kuikuennda er a latinv ero kallaðer saturi firir saker þeirrar kono er þeir kalla anthiopen saturi ero sua vaxner at likame sem maðr oc hava geita klauvir hornn a hafði sua vaxet sem geitar hornn eða bukka mal hava þesse kuikuendi sem menn oc at sanna slika natturu þessarra kuikuenda þa ber vítní hinn hælgi anthoníus sa hinn same er fyR var getit i bokenne þui at hann sa i øyði morkku þeskonar dyr oc þa er þau flyðu oc villdu forðazt funnd hans þa sørðe hann þau i nafne guðs at biða sin oc sua skiott biðu þau oc veittu honom anndsuor þeirra luta er hann spurði bæðe orðna oc vorðenna þat segia þeir oc at hinn same þor hevir stnuít sik i ellding firir astar saker þeirrar kono er semeles het oc getet af allum þessom konom marga syni með margum nafnum liberum oc zereum amphionem oc erculem pollinem oc arthemíam oc perseum oc castorem pollucem oc elenam muníem oc radamentum en siðazt sarpedonem En nív døtr segia at hann have att er þeir kalla nonner þa kalla þeir eitt guð sitt ganimedem einn fagran suein er þeir spillttu oc dyrkka firir þui sua ful líua guði at þeir mege i þui likiaztt eptir dømom guða sinna i hordomom oc saurllivi oc margskyns adrum ferllegom verkom hueR vitannde maðr ma þuí trua at guð mege eða vili vera hordoms maðr eða saurlliviss manndraps maðr faður bana eða barnna Elæanum kalla þeir enn einn guð sinn gera honom likneskiu til lofs með þeim hætte sem hann have halltr veret oc have i annarre henndi skiære en i annarre hamar sua sem hann have iarnnsmiðr veret oc með þeim hætte ser matar aflat oc hevir hann þa veret annarra manna þurvandde en þat er þo eigi val viðrkømelegt at guð se þurptugr at þiggia af aðrum þui at aller þurfu at þiggia af honom Mercurium kalla þeir enn einn guð sinn oc segia þo at hann have agiarnn veret oc þiofr sínkr oc stnikinn gernninga maðr bak malogr oc kunni margskyns mal oc tungur eigi er þat sambærelegt at slikr se guð Asclepium kalla þeir oc guð sinn segia at hann var lækner oc lifði við þat sialfr er hann gerði oðrum smyrsl oc plastr oc grasaða drykki syntt er þat at sa er við sliktt livir þa er hann annarra hialppa þurfanndde En þeir segia at sua lauk hans lifdagum at þor drap hann með eínní ellding firir saker darí sunar lazedemonís Nv með þui at asclepius matte eigi með lækneng hiallpa ser mote elldingar magne huersu ma hann þa oðrum hiallppa Mars heitir oc einn guð þeirra er þeir kalla veret hava bardaga-
mann mykynn afund siukan oc sinkgiærnanan til sauða oc annarra fiarluta en þeir segia at sua lauk hans lifdagum at firir þat at hann hafðe dryktt hordom við venerem kono þorss þa bunndu hann tueir menn het anna cupido en annar Vulcanus huersu ma þat þo vera at guð være sinkgiærnn oc barrato maðr oc þo bunndinn af oðrum með ofriki Bachum kalla þeir oc einn guð sinn oc sanna at hann var einn varðueizlu maðr oc meistare allra gio manna Oc næmde i brott annarra manna konor braðr oc orðzfullr fus at løynazt oppt oc felazt En vm siðir drapo hann hermenn oc með þui at hann fekk eigi sialfr forðazt dauðan oc var þo giomaðr oc æðe fullr fus at felazt oc løynazt huersu matte hann þa guð vera Hercules hevir oc heítít einn guð þeirra er mykyll drykkiu maðr var oc opttsamlega ør oc oðr drap syni sina sialfr oc brann siðan inni huersv ma sa guð vera oc var ofdryk-
kiv-
  
maðr oc brann þo vm siðir sialfr með huerri skynsem ma sa oðrum hialpa er enga hiolp ma sialfum ser veita Einn mætr guð þeirra hevir apollo heitit oc segia þeir þo sua at hann var miok afundsiukr Oc hevir faret sem veði maðr með boga oc ormæle oc stundum með horppu oc strengleikum spa dom hevir hann oc framt firir monnum ser til fiar afla þurfannde hevir hann þa veret en þo er þat eigi guðlekt at vera fatøkr afund-
siukr eða harpare Gyðia ein segia þeir oc veret hava systur apollinis er heitit hevir diana veiði kona mykyl hevir hon veret oc skytare goðr hon hafðe boga oc ormæle oc margskonar veiði veler oc for opttsamlega einsamon i øyðimorkum oc i fiollum með veiði hunndum at veiða ser rauðdyri oc raa huerssu ma su vera gyðia er flygr oc flokrar einsamon vti með veiði hundum Venus hevir oc heitit ein þeirra hin mesta gyðia hon var lettlat miok oc horkona marga manna En þesser ero hellzt nefndir hennar hordoms menn Mars oc anchises oc adonides þat segia þeir at hon hevir hans dauða mest gratet oc viða faret vm verolldena at leita hans firir astar sakar En vm siðir for hon iam val niðr til heluitis at leita hans þar oc løysti hann þaðan af einni helvitis gyðiv er serpentina hevir heitít Hevir þu høyrtt herra konongr meiri folsko eða villu at gyðia skyllddi vera horkona oc syrgiannde oc gratannde stiga niðr til heluítis eptir sinum vnn-
nandda Þeir kalla oc einn guð sinn adonidem hann var miok agiarnn a oc eitt sinni hio hann villigolltr einn af þui sare sama segia þeir hann daat hava af oc matte hann sialfr enga hiolp veita ser hueria hiolp man hann þa aðrum veíta mega horkall oc veiði-
maðr oc do þo sialfr firir einum villi-
geltti slika luti oc aðra marga þvi-
lika myklu fleiri en ec kunní fra segia tína girkkir oc telia fra guðum sinum er drygia þat er bæðe er v-
sømelegtt at høyra oc enn hervilegare at segia en allra verst i munní at føra af þesso toko marger u vitrir menn til døma at liva eptir guðum sinum oc fylgia sua fullív illzsku oc ergi hordom oc rakskap oc margskyns vdaðer oc saurgaðu af sinum illum verkkum bæðe iorð oc himin með allzskyns illivi Egiptu lanndz folk er bæðe folskare oc heimskare en allar aðrar þioðer i sínní villu þui at eigi ælska þeir slika guði sem kalldei eða girkkir þuiat þeir dyrka dumb kuic-
kuenndi oc tigna sem guð þau sem føðazt a iorðu oc sua þau sem i have ero oc i vatnum við oc a trio oc groannda gras oc spillttust oc saurgaðuzt i ferllego saurllíuí alla vega eptir sinni lostasemd meir en flestar allar þioðer i þessom heimi þui at i fyrstunní ælskuðu þeir oc firir gyðiu hafðv kono þa er vsis het En hon hafðe broðor sinn at eignum bonnda ser er het osvrin en hans broðer drap hann sa er nefndr er thiphon siðan er vsis hafðe mist osvrin bonnda sins oc broðor þa flyði hon með syni sinum er orus het i stria  lannd til borgar þeirrar er bliblus heítír at leta osvrin bannda sins oc broðor oc dualldezt þar með mykylli sorg oc sutt til þess sem orus sunr hennar vox vpp oc hefndizt faður sins sua at hann drap tiphonem faður broðor sinn oc matte eigi vsis hialppa eða biarga osvrin bonnda sinum oc broðor eigi matte oc vsiris sialfr hialppa ser tiphon broðor-
  
 bane fek oc eigi frialsa sik firir raðe orus broðor sunar sins oc af raðom vsidis systur sunar oc broðor kono Nu þo at aller egíptar vissi at þesser vdaða menn lifði eða dø i sua margum illum verkum þa hafðu þeir þo oc helldu þessa firir guða oc aukaðu margfallega sina vantru þui at þeir dyrkkaðu bufee oc hafðu firir guð En aðrer buk einir kallaðu kalf vera guð en aðrer gerðu ser guð or gelltí Rafna hafðu oc sumir firir guð oc gashauk vf oc gioðr tignaðu sua sem sinu eiginn skapara dyr þat er kallat er cocodrillus er bæðe fer a lannde oc vatne oc miok ogorllegtt oc mannskøtt helldo sumir firir guð sumir kott en aðrer hunnd varg oc apínív dreka oc eitr orma sumir enn stnaplegare lut lauk oc vnían klungra oc hagþyrna oc margskyns aðrar skyn-
lausar skepnur oc hafðu eigi vesler menn skynsemd oc skilning til þess at þetta ma ekki siolfu ser hialppa eða biarga þvi siðr annaRe skepnu nokkore Høyr hegomlega tru oc mykyt fals þeir sa guði sina etna oc øydda drepna oc døydda brennda oc balaða oc føyða oc skildo þo eigi sialver skynlausir menn at goð lausir ero slikir guðir er huarkke mego ser ne oðrum hialpa Mykylli villu oc vantru valkaðuzt egiptar oc calldei oc sua girkir er slika guði lovaðu oc gofgaðu Oc helldo sva hegomlega luti ser firir guð restv þeim vpp til tignar likneskiur gylltar oc grafnar huerr sem likazt sinum guði Tynddu erveðe oc tapaðu starve oc kostnaðe luttv oc lovaðu þeim guðum er huarke matto gott geva eða þiggia oc vndra ec gøysi miokk er þeir hofðu eigi skynsemdar skilning þa er þeir sao at hager menn gerðu oc skaro bulaðu oc bangaðo tælgðu oc hiuggu þat er þeir gerðu af guði En sumír bleso oc støypttu af malme ser guða Marger funaðu sialver oc a føtr fello En þeir hínír veslo er slikum guðum veita lof oc tign villdu eigi vita at slikír guðir ero huarkke gott geranndde megande ne valldannde þeir sem enga forssio mega gera firir sialfra sinna heilsu hueR hiolp man þeim þa af stannda er a þa kalla ser til hialppa En spadoms menn þeirra oc spekingar girkkia oc alldeorum oc egyptu lanndz manna villdu gera lof i lioðom sinum oc skaldskapum i røðom eða i ritum þeim er til virðíngar oc vegsemdar þa ma þo sua vitrum mannum virðazt at i þesso var þeim meiri skom oc suivirðíng þui at þa birttu þeir oc synndv skemder oc vanvirðingar lyti oc lastu þa sem guðir þeirra gerðu firir þeim margum er þa var myrkt oc eigi vissu aðr þa ma hueR maðr firir ser marka at þo at mannzens likamr se af margu efni skapaðr þa giæter þo maðrenn giærnna oc varðveitir virðulega sinum limum ollum sua sem allt se til einns efníss Huerssu ma þat þa vera at með guðlegre natturu mege vera nokkor sunndr þyktt eða vsætt ef eín natura eða valld er með guðum þeirra sem vist a með guð dome at vera þa ber eigi guði at hata annan guð drepa eða døyða með nokorom skemdum eða vanvirðingum Ef guð skemer eða suivirðir eða annan guð eða með allu drepr með vapnum eða elldingum þa er eigi ein nattura sem vera a i guðum þeirra helldr ymis vili oc sundr þyktt oc aller til illz eins fusir oc ero sannlega engi þeirra guð oc er þat auðzynt heRa konongr at vit þeirra allt oc visdomr er þeir kalla spekinga er villa oc flærð fals oc hegome Með huerium hætte skylldi eigi spekingar oc visdoms meistarar at þeir er laga setníngar gera skulu eptir sialfra sinna domom oc lagum dømazt Ef log þeirra oc setníngar ero rettar oc sannar er sialfer gerðu millum sínum slik rangendi sem ero mann drap galldar oc gernnígar hordomr oc stulldir oc annarss skonar ef þeir gerðu val er slika luti drygðv þa ero logen oc rettennden engo nyt þui at þau þrætta berllega i mote gerðum guðanna En ver hyggium at logen se rett oc með sannendom skipað þui at þau lova oc virða oll goð verk en lasta oc firir bioða allzskyns illgerðir En verk guðanna ero liot oc lasta full oc flest oll rong Synt er þat þa at ranglater ero guðir þerra oc verðir draps oc dauða Oc slikan hinn sama dom ero þeir verðir at hava er a slika guði trua þo at hegomlegar sagur rím eða røðor lioð eða kuaðe þa er þat þo ekki nema hegomleg orð er slikt er með sløgð sagtt þa ero þeir eigi guðir er slikt gerðu aðrum eða sialver þolldo En ef þetta er atrv-
 naðr þeirra þa er þat sagur en ekki annat Sua synizt ollum vitrum monnum at þeir er slika oc sva marglata guði ælska at þat ero villu verk oc tapað þionasta Eigi høver þat at kalla þa guða er synazt oðrum oc sia ekki sialver þann helldr er ollum er vsynn oc ser þo alla sialfr sa hinn same er skapare er allra luta Siam nv a heRa konongr hueria tru er gyðingar hava til guðs þar ero oc synír abrahams oc isaags oc Jacobs varo vm stund i egyptta lanndde En guð er allz er valldanndde leíddí þa þaðan með harðre henndi oc mattogom kraptte með moyse hertoga oc logsagu manne þeirra oc syndi þeim vnndarllegar iarteignir oc fahøyrðar sins valdz oc mattar En þeir launaðu guði optlega illa oc gerðuzt honom þeim þeim mun meir gagnstaðleger sem hann syndi þeim sinn krapt oc matt haleitlegare þeim til þurptta oc þionaðu þeir optlega hegomlegom skurguðum annara þioða En propheta guðs oc aðra hælga menn þa er hann senndi til þeirra þeim til hialpa oc heillar fortalu þa drapo þeir með suivirðlegom dauða Vm siðir sem guð hafðe firir seet senndi hann eiginn oc eín-
getinn sun sinn til iarðrikiss En firir þui at þeir hafnaðu hanns hælgum kenningum oc fortalum þa toko þeir hann oc fengo i henndr einum rumverskom hafðingia oc hann með þeirra raðe let negla hann a kross En þeir hinu veslo gaðo eigi oc firir gløymddu alla þa goða lutí er hann gerði þeim a-
siannde oc ahøyrannde fyrst i hælgum fortalum oc siðan i margfallegom iartteignum er hann gerði þeim oc þeiRa sunum til hialpar oc heilsu oc tyndduzt oc tapaðuzt i sialfra sinna ilzskv En þo alska þeir allzvaldannda guð oc með engarre vizku þui at þeir nitta sannnum guði er Guðs sunr er iesus kristr oc ero af þui likir i villu aðrum þioðom þo at þeir have i sumum lutum sannare þvi at þa skildu þeir sik fra guði er þeir skildu hans hinn sæla sun i fra ser þa er þeir hugu-
ðzt hava drepet hann nv þykki mer sem eigi þurvi fleira fra gyðingum oc þeirra tru at segia ne telia Kristnír menn ero namnlega af krist nafne kenndir sua heitir hinn harste Guðs sunr iesus kristr er firir sins litilætes saker steig af sinv faðurllego sæte til Jarðrikiss oss til hiallpa oc getazt let af hælgum annda oc føddezt af heilagre møy mariu firir vttan allan karllmannz getnað vspilltum ollum sinnar mæto oc milldv moðor møydome birtti sik einn sannan guð oc mann monnum at hann skylldi sva frialsa oss oc løysa fra margra falsra guða atrunaðe oc með vndarllegre firir skipan sialfs sins vilia gaf sik vndir dauða oc let vnauðigr sik a kross negla oc a hinum þriðia degi reis hann vpp af dauða oc var með sinum lære sueinum oc þeim asianndum steig hann vpp til himna oc senndi þeim siðan sinn hinn hællga annda eptir þuí sem hann hafðe aðr firir heitit En með huerri dyrð eða matt er hann skal aptr koma þa matt þu val herra konongr i hans orðom sialfs oc hælgu guðspialle sia oc høyra þar matt þu oc sia at hann hafðe tolf lære sueina oc eptir hans vpp stigning til hifmna skipaðuzt þeir oc dreifðuzt vm allar halfur heimsins Tinddu oc talldu firir ollum þioðom hans iartteignir oc heilagar kenníngar er hueR ma hiappazt af ef hallda vill oc ser nyta EN einn af þeim kom hingat i vartt lannd oc flitti her fram hælgar fortalur oc heil-
 
 
 samar kenníngar oc heita þeir af þui hinv sama nafne varer lanndz menn kristnir menn þui at þeir einir hava funnnitt rettan forveg til fagnaðar er þessom fylgia þui at þeir kenna sannan guð sinn skapara oc allra luta oc hans einga suns oc hans hælga annda oc ælska engan guð nema hann einn giæta oc gøyma þav hin blæzaðu boðorð er iesus kristr gaf oc gerði oc fullkomlega ser briostfesta oc ero sva biðannde vpp risu dauðra manna oc lif vkomennar dyrðar liva sua on hordoma oc saurlifiss firir vttan manndrap oc meineiða bera engi falsvitni eða flærðsamar sagur girnnazt eigi með rane eða rangenndom þat sem aðrer eigu Søma faður oc moðor oc moðor oc annarra naanga sinna døma retlega oc gera þat ekki aðrum er þeir vilia eigi sialver af oðrum þola þeir biðia firir þeim er misgera við þa at þeir verði vinir milldir oc litilater ero þeir hofsamer oc høgværer oc hallda sik fra allre syndsamlegre samvist oc fra allum vreinandum ekkiur oc faðurlaus bornn halldda þeir til rettra mala oc veria firir ofriki þa alla er minna mego Miðla orllega við þa er þurfannde ero ef pilagrimar eða aðrer vtlenzker þurptugir menn vitia þeirra firir saker sinna nauðzynia þa veita þeir þeim forbeina sua sem sinum eignum brøðrom sinum Eigi ælskazt þeir oc sua sem holdleger brøðer nema helldr sua sem anndleger þeir ero oc bunir a huerium tima firir guðs saker bæðe fram at leggia lif oc likam með ollum limum þvi at þeir fylgia oc fullgera oll hans boð-
orð hallda sik oc hava sannlega oc reinlega i ollum hugh gera guði margfallæger þakker i allv Sinv atæve firir þa goða luti er hann gefr þeim Sannlega er þesse vegr oc visenndi er mannlega natturu leiðir til eilifrar sælo oc til lyktta laus fagnaðar sva sem sialfr kristr hevir aðr firir heítit þeim er hans fortolum fylgia oc at þu sialfr vitir sannlega at ec segi þetta eigi af siolfum mer þo at þu ranndzaker allar ritningar kristinna manna þa skallt þu finna mik eigi loget hava val oc vitrlega er sunr þinn lærðr guði at þiona at hann mege sua oðlazt sømd oc sælo i oðrum heimi Myklir oc vnndarlleger lutir ero þeir er gerazt oc segiazt fra kristinna mana atæve eigi mæla þeir mannleg orð nema helldr guðleg allar aðrar þioðer villazt blekkiazt ganga þeir sialver i myrkrum sem blinndir oc gera sik lika druknum monnum oc olooðum her til hevir veret røða minn herra konongr sua sem sannazt visaðe mer hugskot mitt vm þetta rettennde at røða oc firir þui er þat rað at heimskir vítringar þinar hætte at mæla mote matt oc sannenndom iesus krist þat høver allum oss at ælska oc dyrkka tigna oc þiona skapara varom oc rokea reinlega hans u øyðileg boðorð at ver megem sua forðazt oc fra skiliazt elldi oc vesolld oc u-
endilegom pinslum oc oðlazt sva erfð oc oðal fullkomens fagnaðar oc u liðinnar sælo Þa er nakor hafðe loket røðo sinni með þesso mote þa kueiktizt hugr hans konongsens oc østezt með mykylli reiði oc akefð En meistarar oc spekingar prestar oc þionastu menn skurguða hans er hann hafðe þingat kallat oc hann hugði at oll suor skyldv með skynnsemd veita eptir hans vilia firir guða hans þa stoðo aller sem dumbi være oc miok sva malausir En þo at nokkor þeirra veitti andsuor þa var þat þo allt sem hendingum være oc með ferllegom framburð oc þo með engo viti ne visdome Af þuisa gladdezt miok hugr/ konongS sunar oc hiartta oc með bliðu andliti blæzaðe hann oc lovaðe guðs nafn er iafnan leiðir sina vini a rettan veg oc vruggan þo at i fyrstunni þykkir nokkot villt faret hava hann gerir stundum andskota oc vuin rettennda oc sannennda þat mæla þo at eigi vili er satt er oc rett En nv þo at konongr være miok reiðr nachor þa þotte honom eigi þat bera sinni sømd at gera nachore nokkorar skemdir þuiat hann hafðe aðr lovat honom allum ahøyranndum at hann skylldi þat vrædr fram bera er hann vissi sannazt i milli kristinna oc heiðinna manna vera En þo mællte konongrenn með margum stniollum orðom at nachor skilldi vægea oc eptir lata oc kalla sik sigrað-
aðan af meistarum oc spekingum hans eptir þeim hætte sem þeir hafðu aðr a millum sin mælltt mattolegtt at hann vili løysa bonnd sua vbærelegra synnda er þunngare ero oc fleiri en siovar sanndr er ec hevi gortt vitande oc vuitannde fra vpp-
have bernsku minnar oc til þessa dagS Sem konongS sunr høyrði þetta þa varð þegar sem hann være kueiktr af hælgum annda oc hitnaðe hiartta hans nachore til vpp-
reisningar En þa orvilnan er aðr hafðe nachor i hug ser þa tok konongS sunr til vpp at kueikia oc til staðfestu kristilegrar truar lærðe hann nachor með þessom orðom Høyr þu nachor oc lat þer enga orvilnan eða vantru i hugh vera þui at sua er ritat at guði er mattolegt at gera oc vpp reisa af griote oc steinum syni habrahams en huat er þat annat at segia en sua sem faðer minn barlaam sagðe mer at af þeim mannum er orvilnaðuzt oc i allre illzu vafðuzt þa matte guð val grøða oc hiallppa løysa oc vpp reisa oc gera af syndugum sunum krist bornn er firir sins hins hærsta milleiks saker lykr firir ollum vpp hurð miskunnar til himneskrar dyrðar oc neittar engom inngangu helldr tekr hann glaðlega með gøzsko miskunnar lykr vpp firir ollum er með goð-
vilia til kalla Sua heitr vaR lausnare i guðspialleno at sa er til hans kømr a hínní fyrstu tið alldrss sins oc sua a hinum þriðia tima eða a setta eða nivnndda sva hitt sama a elliptta at aller skalu þeir iafna ambun vpp taka hinir fyrstu oc hinir siðaztu Oc þar a millum oc vit þu firir þui at þo at þu haver þina lifdaga leíðt her til i syndda lívi er þu tekr nv með huarf-
lausu hiartta til hans at stnuazt þa skallt þu i verðleikum Oc allre goðre ambun iafnan luttakare vera við þann er þegar i vpp hafue sins alldrs tok fullkomlega guði at þiona Slika luti oc marga aðra af sannre iðran taldde hinn vitri oc hinn blezaðe konongS sunr firir hinum gamla nachor er fullr var margra illra daga oc enn verra verkka het honom likn oc synnda aflausn oc krist miskkunnar synddi hann honom i margum dømom oc hælgum frasagnum at hann er buínn iafnan at taka við iðran þeirra er betrazt vilia oc bøtazt oc grødde oc læknaðe sa hinn goðe konongS sunr þa hina aumv sal nachors er langlega hafðe morg/ morg dauðleg sar a ser oc settí hann su sem goðr goðr lækner til fullkomennar heilsu af dauðleom sarom Þuí nest mællte nachor til konongS sunar þu hinn gafuðlege konongs sunr oc blæzað sala með likame sæll er sa er þik hevir sua virðulega lærtt i guðlegom orðom ver nv styrkr oc staðfastr i þessarre goðre iattan þins lifs oc lat enga fresti ne fyst þessa hína hælgu hugskoz staðfestu fra þer skilia En ec skal nv beinnt i riðiní brott leíta oc freista ef ec fa samþik mik við guð mote þui er ec hevi sua lengi reítt hann alldrigi skal ec siðan sia andlit konongS ef þv villt at sua se Miok glaðr varð konongS sunr við þessor orð hans kysti hann oc fa-
naðe oc bað af ollu hiartta firir honom oc gaf hann vnndir guðs giæzlo oc senndi hann siðan løynilega brott nachor tok a sik mykla iðran oc stnereztt siðan til hinnar yztu øyði markar Oc hitti þar einn reinlivan ermita er prestr var at vixlu Hann fann hann i helli sinum þar sem hann hafðe løndzt oc folgezt firir ræzlo saker konongs ognar Nachor lagezt niðr firir føtr honom oc vætte þa með tarom iðranar sinnar baðar kinnr sinnar liktizt i þesso mariu magdalene er með sinum iðranar tarorom þuo føtr varss lavarðar Nachor bað hermitann at hann skylldi geva honom hælga skirnn En sa hinn hælgi maðr er fullr var Guðs miskunnar þa fann þegar at þetta var guðs giof oc primsignaðe hann fyrst oc siðan nokkora daga eptir synndi hann honom hælga tru skirði hann siðan eptir siðuenív þar dualdeztt nachor með honom oc gerði þar skriptt oc iðran synnda sinna oc blæzaðe guð oc lovaðe er þat vil at engi tynizt eða tapezt helldr vil hann at aller stnvizt til iðranar oc vmbota oc við þeim ollum tekr hann þaksamlega Konongrenn varð við vm morgonenn við brottfreð nachors oc braztt honom þa su von er hann hafðe aðr til hugtt sem hann sa at hans vitringar oc spekíngar varo sva skiotlega yuir komner þa þotte honom mykyls afat skemdi þa alla oc suivirði suma lét hann hyða með knutum sinstrengium Sumum let hann augun or hafði stinga oc rak sua siðan alla or sinu augliti með suivirðing oc mykylli skemd Þa hitt fyrsta tok hann nokot at fínna oc at kenna fals oc hegoma oc mykyt megin løysi sinna skurgða en þo villdi hann sialfr ekki miok við kennazt þann forveg er hann skylldi til fagnaðar leiða Af þui at su hinn myla myrkua þoka hafðe sva alla vega vm hult oc firir dregit hiartta hans at engi skynsemdar biartleikr eða geisli matte nalagazt at lysa hugskot hans En þo ælskaðe hann ekki eptir þui sem fyR meir var hann vanr villu presta eða þær hatiðir er fyR hafðe hann gortt sinum skurguðum til tignar Engar fornner eða boð gerði hann þeim oc helldr for hugr hans her oc huar þui at hann fann/ nv hann van matt oc hialpløysi guða sinna en þo at hann skildi styrkleik guðlega boðorða þa firðizt hann þo þat oc skammaðezt oc hellt enn sua fram sínní illri villu veniv fyrnsku sinnar lǰfði iafnan hægomlegom fyrstum oc losta-
samlegom manugðum oc gaf sik iafnan sigraðaðan oc yuir komenn vndir valld veralldra fyrsta oc var iafnan sem isayas segir drukkinn eigi af vini nema helldr af vanndre vsiðiar veníív En sem konongrenn þrætte i hugh sinum mote þessom tveim fangarum heiminum oc hans hafnan þa var hans hinn sæle sunr i sinni holl Oc virði yuir alla sina sømd oc sælo þann styrk oc staðfestu er guð hafðe gevet honom til sinnar truar alla leika oc lettvisi veiði oc riddara skap oc allt þat annat skemtilegt oc lystilekt er þessa heims gleði. menn havazt at allu hafnaðe hann þui vanndlega oc let ser ekki þat lika En varðveita røkelega i ollum lutvm eptir kunnastu iesus krist boðorð Oc hafðe iafnan salo sina hertekna Oc hugsivka vndir hans valldde Með þui at hann grøðar þat allt er sart er iafnan hafðe hann oc i minní sinv hinn agiæta barlaam meistara sinn oc hans lif með hælgum fortolum Oc fyrstizt þess iafnan at hann mætte hann finna oc endrgrøðazt af hans raðom likr þui tre er plantat er Oc sett hia mundanglegre vatz ras Oc buit til at bera avoxt i firir ætlaðum tima af guði Margar salor løysti hann fra fianddans bondom oc vndir guðs vald allum er til hans komo skenti hann hælsu dryk guðlegra boðorða oc af þui firir leto marger villu oc stnerozt til reitrar truar með staðfastum vilia En sialfr starvaðe hann sik oc stundaðe með fastum oc vakum optsamlega i bøna halldde þeir varo marger er af hans fortalu firir leto heimínn gerðuzt sumir munkar en sumir ermitar þenna hatt hafðe hann i sinv bønalage Drottenn guð herra minn a þik trui ec oc a þitt virðulegtt nafn oc firir þui em ec af þessarre villu oc vantru frelstr oc løystr giælld verðulega starflaun barlaam hinum hælga þinum þionastu manne oc minum meistara er gerði oc gaf mer visdom fra þer retta gatu aptr vndir þinn miskunnar dom veit þu hina myklu giof mer at ec mege enn sia hann likamlega þann hinn hælga þinn engil Er heimrinn er eigi verðr i ser at hava Oc ec mega með honom til lyktta leiða þat sem eptir er lifs mins oc af fyð hans fotspora heilagra metferða mege þer mitt lif þekkiazt oc eiliflega sælo hava þu einn ert guð er livir æ oc æ firir vttan ennda Nu eptir fornnre siðveniv þa for at hondum mykyl hatið heiðinna skurguða i hofuðborg rikissins En konongr var iafnan vanr at vera i þann tima i þessarre borgh oc ofra myklar fornner guðum sinvm til þokka En prestar oc byskopar þeir sem þessom falsom guðum þionaðu funnv gorlla at konongrenn lagðe minna hug a nv helldr en fyrr meir at gera guðum fornner Oc varo þeir miok otta fullir at hann myndi sik með ollu fra skilia þeirra hofom oc blot husum oc kuiddu at þeir mynndu margra feitra fornna oc m-
ykylla annaRa fiar muna er allr fiolldi ofraðe þeim sumir firir atrunaðer saker við guðana en sumir firir astar saker eða otta við konongen Eptir þetta foro þesser villu menn langan vegh i hinar yzttu øyði-
markker oc i ogorlleg fialla gløyfr En þar i einum myrkuum helli bio einn gamall maðr galldra fullr oc gernninnga oc hinn fremsti til þionastu guðanna hann het teodas at nafne konongr ælskaðe hann miok oc hellt hann firir einn fullkomenn vin sinn oc hinn mesta oc mætazta meistra sua sagðe konongrenn at af hans spaam oc fiolkynndi fek hann alla sømd oc riki oc þa er þeir illzsku fullir prestar hittv thedam galldra mann þa baðo þeir hann er fyR var vanr þeim hialpper at veita vm sitt mal sagðu at konongrenn var i mykylli a hyggiv oc i ifan vm trv sina sua oc huerssu konongS sunr hafðe kristilega tru tekit þeir sagðu oc huessv Nachor hafðe gorðzt openberllegr anndskote guðanna Oc ef eigi dugir þu nv með þínní kunnastu þa er faren oll var hiolp oc oll þionasta guða varra oc vnyt goR oc til enskiss haf þu einn ertt sa af allum eptir er ver hofum til vonar at nokkora vornn have firir varo male Theodas reis þegar vpp oc tok til þeirra dioflegra verkka er hann hafðe huerss daglega namunda ser oc herklæddezt með villu vapnum sinum mote rettenndom sannrar truar oc kallaðe marga diofla með ser þa er hann vissi at til þeirra verkka varo fallner er honom likaðe hellzt at fremia Oc hann hafðe opttlega aðr til slikra luta hafða Oc hevir þa i fylgð með ser til konongs Nu þegar sem konongenom var sagt til-
kome theode oc hann gek inn oc bar firir konongenn i henndi ser laufgaðan kuyst af oliva tre En hann sialfr klæðr skinnklæðom slikum sem ermitar bera oc iafn skiott sem konongrenn leit hann þa reis hann vpp i mote honom oc gek fram a golf oc kysti hann oc let hann sitta i hasæte hia ser Þa mællte theodas til konongsens eilift se lif þitt herra minn firir falsarum oc pretta fullum vuinum yðrum giættr oc varðueitr með forn guða varra høyrtt hevi ec at mykyl þøva oc þrætta hevir gorzt a millum yðar oc þeirra af gelilea trv oc at þu hevir af þuí haleitan sigr fengit Oc firir þui gerom guðum varom glaðlega hatið aller saman oc ofrom þeim til fornna friða sueina oc fagrar møyar vdauðlegom guðum þar með hundrað graðunga oc vtalulegan fiollda fenaðar kuikuenda at ver havem þa oss heðan ifra høguæra vm alla vara lif daga Konongrenn suaraðe eigi sigraðumzt ver hinn goðe karll helldr erom ver sigraðer oc ferlla yuir komner þuí at þeir er ver hugðum at með oss skylldu hallda þa varo þer braðlega a mot oss oc þegar er þeir funnv at var fylkkinng viknaðe nokkot firir þeirra alaupum oc fram gang þa kastaðu þeir næsta niðr allre varre fylking nv ef nokor styrkr eða mattr er með þer varre tru niðr lagðre til vpp reistar oc ef þu matt aðru sinni vpp reisa þa ger mer þat ku-
nnigtt Theodas andsuaraðe konongenom hegomlegar røðor oc skamsynan samburð galileorum þa ottazt eigi konongr þui at allt þat sem þeir røða þa þykkyr mer vitrum monnum oc skynsamum enskiss vertt oc ef þeir møta mer i røðo eða þrætto þa skalu þeir skiotare firir leggiazt en laufsbloð falle firir øðe vinddi Oc skalu þeir eigi þora ne þola at sia andlit mitt oc engar talur ne annur suor eða spurnningar mote minv viti at bera oc alla þessa þrætto oc þat fleira sem þer likar sialfum þa skal ec þat allt vruglega eptir varom vilia ganga Tak til oc hef vpp hatið þa hina hælgu eptir veniv þinni er nv fer at hanndum oc hyllzt með þessom hætte guða þinna oc skal þat vera þer mykyl verndar von oc af þesso skal þer allt val gangazt Með slikum gølengom oc flærðar fullum fortalum slegðe sia hinn prettvisi maðr hug konongs oc hiartta oc með hins vreina annda aeggian þa gløymdi konongrenn oc firir-
let allt þat hitt litla er aðr hafðe hugr hans við tekit oc stnerezt hann nv allzkostar aptr til hinnar fornno veniv oc fyR Oc senndi villu bræf með sterkom boðorðom foro þegar leið vm alltt lanndet at fiolmennilega eptir siðveniv fornnre þenngat at søkea oc hina samu hatið sømelega at røkea guðum sinum til sømdar oc virðingar þar matte þa sia a litilli stunndu vtalulegan fiolldda suma með yxnum suma með sauðum oc ymssum kykuenndom hundraðum at telia Sem aller varo þar komner þa stoð konongrenn sialfr vpp oc theodas suikare með honom oc gengo til blot husa guða sinna konongrenn ofraðe guðum sinum xx yxn oc hundrað sauða oc mykynn fiollda annarra kvikuennda oc hælgaðe þar heimslega hatið með sua myklu magne at i hueriv sinní matte høyra belian oc rautan sua at allt loptet tapaðe sinum biartleik af røyk oc raþef þeirra fornna Nu sem þesse hatið var loken illzku fullum mannum miok glaðum af þessom sigri er theodas hafðe fengit er þa gerðu aller byskopar oc prestar villu truar þa foro aller heim aptr Eptir þetta gek konongr heim til hallar sinnar oc mællte siðan við theodam nv hafum vit sua gortt sem þu baðt at ver hafum þessa alla hatið með haleitum oc sømelegom fornnom latet Oc er nv sa timi komenn er þer ber at hefna heit þin at sunr minn sa er villzt hevir oc af gengit lagum varom oc til kristinnar fals truar at þu leiðir hann aptr með þinni kunnastu oc samþykkyr hann við hina mattogo guði vara þui at ec ottomzt at þeir se nv ofreiðir orðner Ec hevi allan hug a lagtt með velom oc athygli at grøða þetta sar hanns en hans hugr er æ þui þuerare er ec tel firir honom með mivkleik oc linkínní þa fæ ec eigi at halldr hug hans eptir mer stnuit En ef ec mæ/ við hann grimum orðom þa er hans hugr þegar større oc staðugare til motemæles oc firir þui þa fel ec heðan i fra alla vmbot mins mals oc skaða vndir valld þins vitrleiks til forræða oc ef þin kunnasta getr løyst sun minn or þessaRe villu oc se ec hann annat sínni guðum varom þiona með maklegom fornnom oc i þui livi see ec hann er honom oc oss høver Oc her til hevir mest gaman oc gleði oc veraldleg skemtan oss af staðet þa skal ec þer til tignar gera likneskiv af gulli sem likazta ma ec at yuir syn oc aliti Siðan skal ec lata tigna þik alla vega með fagrum fornnom sua sem aðra guði vara vm alldr oc æve Theodas lyddi gorlla til orða konongS oc røðo oc litti til vm þetta raðgiæva sins til laggu fiandanns þui at hann gaf honom þegar sløgleg rað oc þo staðfastleg þuiat fianndenn gerði sik honom bæðe firir munn oc tungu Theodas mællte þa til konongS ef þu villt herra konongr vinna aptr svn þinn oc firir. koma hans hegomlegom atrunaðe oc niðr støypa þa hevi ec funnit þann vitrleik oc vel er hann ma ekki i mote stannda helldr skal hugr hans sva skiott bløtna sem vax firir elldi Þa er konongrenn høyrði þesse orð oc þo hegomleg en hann hugði þo sonn vera þa gerði hann hugh sinn miok glaðan oc hugði þegar at su hín fiolkunnda tunga hafðe þegar með sínní margmæle stnṽít oc firir dømt með sinni prettvisi vitrleik hins blæzaða konongS sunar oc fystizt konongrenn þegat at vita með huerri vel er hann ætlaðezt at vennda vilia eða stnua hug konongS sunar eða atrv-
naðe Þa tok theodas er huest hafðe tvngu sina til illz þui likazt sem tvieggiat suerð fullt af falsom getnaðe oc blanndat illzku fullu eitri oc hugsaðe sløglega vel af aeggian híns vtryguazta raðgiæva oc tok sua til orðz lít herra konongr raða gerð mínní oc visa brott fra syni þínum allum þeim þionastu monnum er nu ero með honom oc set i stað þeirri hinar friðaztu møyar oc hinar venaztv konor með allzskyns sømelegom bonaðe at huartueggia liki þeim er a ser siolf fegrð með bunaðe oc hauveskr bunaðr með a syn oc þessar hia honom sið oc arlla til allrar þionastu En ec man vpp vekkia einn þeskonar vin minn af lostasemdar anndum er i þesskyns lutum hevir mer optlega val røynzt oc skal hann kueikía sterkan astar elld með syni þinum oc þegar sem hann hevir vilia sinn með einní-
  
huerra þeirra þeirra oc gengr hann eigi at borðe oc gerer allt eptír varom vilia þa lit ekki a mik opttar þui at þa em ec engo nytr helldr verðr at þola harðar pinslir Sa er engi lutr i heímínum er sua stnyr eða huervir vngra manna hug sem kuenna ferð oc þeirra a-
syn oc lyð einni døme sagu er þat sannar með mer Konongr nokkor hevir veret oc atte sunu enga hann var miok ryggr af þesso þui at hann ætlaðe þetta vera sina hína mesta vsømd sem hann var miok hugsíukr vm þetta mal nokkore stunndu liðínní þa føddezt honom sunr eínkar venn oc mannlegr hann gladdezt vnndarllega miok af þesso Sa hínn same konongr hafðe gnott goðra klerkka með ser oc hina villdaztv meistara En þeir sem visazter varo af þeim ollum klerkonom þa sagðu þeir sua konongenom at ef hans sunr sæ i sol eða elld at hann skylldi vandlega tyna allre synínni þat sagðu þeir at þetta mark var i augum hans Oc þa er konongrenn høyrði þetta þa er sua sagtt at hann let gera i bergi einv holo nokkora díupa miok fiarre liose oc byrgði þar ínní sun sinn oc fostr moðor hans með honom oc mællte mykyt vm at hann skylldi eigi vt koma oc enskeskyns lios sia innan þeirra tiv vetra oc at lyktum þeiRa tiv vetra þa bað konongrenn at sueinnínn være vt leidr til hans or þeirri hinní myrkfu holo En ekki þat sem hann sa þa vissi hann til huerss er huertt skylldi hava eða horva En með þvi at konongr var bæðe vitr oc forvitínn þa let hann fram leiða firir sun sinn oll kuikuendi huertt i sinni sundran oc skipaðe ser i einn stað karll menn vena oc val buna en i aðrum stað friðar konor i sømelegom bunaðe ser gull oc gessimar oc ser biartta gimsteina með ymsum litum oc natturv dyr klæðe með allzskonar hattom goR gylltta vagna oc kiærrur með kononglegom bunaðe gylltum beizlum oc steindum soðlum oc huldum með pellum oc purppura Riddarar varo þar til vpp stigannde með hauverskum herneskium hann let oc fram-
leiða allzskonar kuikuenndi bæðe yxn oc kyr sauði oc geitr oc suín en skiott yuir at fara at allt þat sem hann fann fegrst fee mætazt þa let hann fram leiða i augsyn sunar sins at hann skylldi kiosa af þesso allv þat sem hanns nattura Oc hugr visaðe honom hellzt til at ælska eptir sinum vilia Konongrenn hafðe til skipat margum oc vitrum vngum mannum at gera honom kunnigtt nafn þeirra luta allra oc i hans augsyn varo fram leiddir oc sagðu þeir honom skilvislega huert nafn eptir þui sem var en þeir varo þo sumir er firir freistni sakar oc gamans sagðu honom sumra luta nofn adru vis en varo Sem hann sa fagrar geitr þa spurði hann huat þat var þa suaraðe honom a þenna veg einn vngr þionastu maðr þat ero konor Sem hann kom þar fram sem konor varo firir oc møyar með virðulegom bunaðe oc þa spurði hann huat er þar være oc þa sagðe honom einn konongS skialdsueinn firir kiæte saker þetta ero dioflar þeir er suíkia menn oc villa En hans hugr var þegar meir til þeirra en til enskiss þess annarss er hann hafðe fyR seet en eptir þat sem þeir hafðu sundrungu syntt honom huernn lut eptír konongs boðe þa leiddu þeir hann heim aptr til konongS Oc konongr spurði hann minn kiære sunr hueR lutr er sa af þui allu er þv hevir i dag seet er þu villt þer kiosa oc helzt fellr þer i skap huat faðer sagðe hann hellzt likar mer af þui allu er ec hevi seet diaflar þeir er svikia menn Engi lutr er sa af þui allu er ec sa er mer hugnar sva val eptir minum vilia sem þetta konongrenn vndraðe afar miok af þui likum orðom sveinsins sunar sins oc matt þu heRa konongr sagðe theodas a slikum lutum marka huerssu nergangull hermaðr kuenna ast er með vngum mannum Oc er þat vmattolegtt at þu meger sigra sun þinn með aðrum hætte i þesso male heldr en með ælskulegom kuenna astar þokka Konongrenn þakkaðe honom oc þektizt þetta rað giærnna oc let til hanns leiða fagar møyar oc friðar konor er bæðe pryddi sialfra þeirra asyn oc huerss skyns glyslegr bunaðr at þui helldr skylldi konongS sunr til þeirra fegrðar fysazt er þeírra asyn være allavega ælskulegre þionastu monnum ollum er honom hafðu þionat visaðe faðer hans fra honom En þessar hinar friðu møyar oc konor þa fek hann til þeirrar þionastu er aðr hafðu sueinar hans En þær gerðu allavega sem þeim var boðet stnimma oc silla leko við hann oc lokkaðu synndu sik allavega með orðom oc verkkum oc meðferðum bunar oc boðnar til samvistar við hann Engan hafðe hann annan skemtarar felaga huarkke til viðrøðo eða annarra luta þær varo honom bæðe ner oc fiarre i allre mivkri þionastu allt for þetta fram eptir konongs forsio oc boðe Theodas stnerest nv heim i øyði mork oc til villu hellis sins hann sa a bøkr sinar þær sem til slikra verka visaðu honom eptir fornnre venív hans Vaktte vpp einn vreínan annda til þess at fremia sina illzsku með ollum sínum velom oc matte mote konongS syní oc hans vilia oc vpp at vekkia þeirra hug kvennanna honom til lostasemda er hann vesall vissi eigi huerssu hæðelegt niðr. fall er hann fekk gamvl oc vesol rytta af einum vngum konongS syni með guðs styrk En sa hinn vreini annde vpp vaktte oc með ser kallaðe mykynn fiollda fiannda enn verri sialfum ser oc for með þessom hínum bolvaða fiannda til herbyrgiss oc huilu konongS sunar oc øste oc vpp vakte með akafum astar elldi hug konongS sunar til lostasemdar allt kueiktti hinn illi andskote hiartta konongS sunar En asyn oc alit þeirra hinna fagru møya oc kuenna er innan varo liotar oc leiðilegar vaktu augu hans oc asyn til hinna samu ferl-
legsleix verkka Nv sem su hin skira sala kenndi fianndans aeggian til losta semdar oc likams fyrsta þa fann hann at fianndenn hafðe sin hervapn oc veler i mote honom til atgangu þa sturllaðezt miok hartta hans þui at þat var aðr slikum lutum vuannt þa leitaðe hann þegar við fra at skiliazt Oc hallda sik rei-
nlega til guðs þionastu at eigi saurgaðe hann með synnda livi þann hinn huita bunað er guðs miskunn gaf honom i funti-
num i viðrtaku skirnarennar oc skipaðe hann þegar i hugh sinum mote munugaðr ast guðs ælsku oc let ser i hug koma sialvan sik oc þa hina fagru holl vtalulegrar dyrð-
þar er kristr guðs sunr er bruðgumi at oc þa sælo er þar hava salor þær er reinlega þiona guði oc sua með huerri skom oc stnøyping þær salor ero þaðan vt reknar er saurga i ferllego livi sina trv Oc siðan bunndinn hondum oc fotom verðr kastat til hinna nezto myrkra þetta hugleiddi hann oc vætte sik allan með tarom oc barðe hondum a briost ser brot at reka vreinnt hugskot Eptir þat rei-
stizt hann vpp oc hellt hondum sinum hatt til himna litilatlega oc með heitum tarom oc sarom sytingum kallaðe hann a guð li-
tilatlega ser til hialppa Þv drottenn allz valldannde miskunnsamr miskunna mer þu ert von orvilnandum oc nerkøm hiolp halp-
lausum mínzt min þionastu mannz þins þo at ec se overðr i þessom tima Oc lit þinv hinv miskunnsama auga þinnar margfallegrar miskunnar a mitt mal løys mik oc frialsa salo mina af huarsu tvieggiaðu suerði fiandans er buit er at skera likam minn oc salo lat mik eigi verða hertekinn i hondum vuina mínna at þeir gleðizt af u-
farum minum eða af þui at þeir have i sinni illzsku nokkon sigr a mer vunnit firir lat mik eigi at ec tape-
mzt ne likamr minn saurgizt þui at ec het þer honom reinum oc fleklausum vndir þina forssio Til þin kalla ec oc til þin fysumzt ec þik bið ec faður oc sun oc hælgan annda einn guð allzvalldannda nv oc iafnan vttan ennda sem hann hafðe sialfr sagtt amen þa kenndi hann þegar guðlega huggan himneskra senndigna með ser oc iafn skiott hurfu i brott illzskufullar hugrennínngar En þo var hann alla þa nott vakr a bønahallde En sva skiott sem fianndenn biuggi sinar stnarur nokkot honom til velpretta oc hann varð þess vaR þa tok hann iamskiott at vinna likam sinn þar i mote með vakum oc hung-
ri oc þosta allum nattom stoð hann sem lengzt matte hann a oc hugsaðe með ser huat er hann hevir heitit guði oc ritaðe i hiartta sínv aðrum stað himneska dyrð er rettvisir menn hava J annan stað pinslir oc kuol allra manna oc fann eigi fianndenn hans salo syslu lausa eða i þeím stað er hann mætte hans hug eða vilia saurga Fianndenn sa sik nv allavega fra skil-
dan þeirri von er hann hafðe ser ætlaða oc orvilnaðezt hann nv at hann mætte með þessom hætte suíkít fa þeirra hitt stafasta ǰungmenní oc greip sa hinn grimi andskote nv til nyrra vela þvi at hann er iafnan bvinn til meínsemdda Hann lagðe nv a allan hug oc let ekki eptír liggia allz sins mattar at hann mætte þui olu helldr þat fullgera sem theodas hafðe boðat honom at sys-
la oc hof vpp nv aðru sinni sina eitrs-
fulla sløgð með þessom hætte Hann herbyrgði sik i einni þeirra møyanna er allar þær sigraðe bæðe at friðleik oc allre annarre asyn hon var konongs-
dotter oc hertekin af sinv eignv forstr-
lannde oc ofrað adueníx kononge hann tok hana sva sem sina hina sømelegaztu giof konongr hafðe hana þvi þingat senntt at hon var allra friðazt oc til þess likazt at af hennar asyn myndu flester blækkiazt þeim sem fong eða kostr mætte til gevazt En sa fiannde sem aðr er sagtt at i hana hafðe laupit gaf henni vitr-
leik oc visdom með gnogom fram-
burð stnialra orða alla luti þa sem hans illzska matte fullgera þa fann hann til ørnar veler sinnar illzsku Eptir þetta stnerezt su hin friða mær a kne til høgre hann-
dar konongS syni oc var þegar sem køme i hug honom at hann skylldi nokora varkynd eða miskunnar biærtleik vennda til møyarennar at eigi tyndizt eða tapaðezt sua fogr skep-
na af sinni ætt oc kynfylgiu synndi allauega með sialfre ser sømelega metferð kononglegrar byrðar þui at hon var dotter konongsens af syrialannde oc rænt fra rikum auðævom oc faðurlego forræðe Með þessarre ihugan legr oc andskotenn til at hann skylldi fra heiðinnd trv fa frialsat hana oc kristna gera en þat var allt ekki annat en flærð oc fr-
istni hins svika fulla ærendreka Með þessom hætte af hugði konongS sunr hinn fyrri hugleiðing sínní oc ætlaðe i þesso at honom myndi eigi synd vera þui at eigi kenndi hann með ser nokkora vrøyndda ast nema he-
lldr þat eitt at hann villdi hennar vesalder varkynna oc eigi at eins af hennar hertekiu eða fatøkt nema iamval af tapan salo hennar Oc hugði konongS sunr at þesse milld hugleiðing hans mynndi vist ekki vera af fianndanns villu þvi at fianndenn er meistare oc vpp hafs maðr allra illra luta hann hevir til þess matt at syna sik sialvan stundum i lios engils likn-
eskiu Þa hof konongS sunr vpp røðo til møyarennar oc birtti henni kenníng guðlegrar truar með þessom orðom þu goð mær kennzt við þik oc þann er eiliflega livir er Guð er sialfr oc vill þik eigi lengr af atrunaðe falsra guða Tak helldr skilning til þess at drottenn iesus kristr er skapar er allra luta oc ertt þu þa sæl er þu gipttir þik þeim festar manne er alldrigi døyr oc iafnan livir með slikum orðom oc fagrum firir talum synndi hann henni sanna lifs gatu En fianndanom var litit firir at stnva henni eptir sinum vilia hann gaf henni vit oc orðgnott vt at rekkia oc breiða net villu samtt at hann mætte sua tæla oc til syndda-
 gravar leiða konongs suni með þeim hætte sem hann hof at vpp have við hinn fyrsta mann af euo vraðe oc skildi hann fra v-
dauðlegre sælo oc paradisar fagnaðe oc kastaðe honom i þetta sorgar fullt vesalld-
dar lif Sem mæren høyrði konongS sunar orð er oll varo hénní fagnaðar full ef hon villdi skilia En hon heimsk venndde sik fra vizsku oc gaf af þui þui lik anndsuor sem hon hefðe fianndans munn Oc tungu Ef herra minn sagðe hon ber nokkora a hyggia firir mínní heilssu Oc ef ec þer er nokkor fyrst a at ofra mik guði oc villt þu sua frialsa eða løysa mina synnda fulla salo þa veit mer eina mina bøn oc skal ec þa þegar vm leið viðr skiliazt oll min faðurleg guð en þin guð røkea oc ælska Oc honom þiona vm alla mina lifdaga Oc mannt þu þa taka ambun af guði firir þat at þu hevir frelst mik fra fiandanom oc hans villu oc til sunar Konongs sunr spurði hueR er bøn eða bezla en af þui at sa beíntt i mote henni fastum augum þa bio hon sik alla bæðe at augum oc athæve sem likazta til lostasemdar oc mællte ger til min brullaup með sømd oc skal ec glaðlega fylgia þinv boðorðe Hann suaraðe henni at þarflausu bei-
aðizt þu af mer sua vbærelgrar bøna þu att at bera mykla sorg eða ahyggiu til þess at frælsa þik oc mer se mykyl fyrst a þui at drega þik or tapanar diupi þa er mer þo þungt oc allz kostar liott at saurga likam minn firir þinar saker Oc með engom hætte er mer þat gerannde En hon slette með fagryrðum allan þann veg firir honom firir hui sagðe hon mæler þv sva þar sem þu ertt fullr af allzskyns vizsku oc visdome hui kallar þu saurgan lut oc liotan hiusskaps-
bannd tueggia híuna eigi em ec með allu lut laus af viti oc skyring kristinni manna boka faðer minn let føða mik vpp i mykylli ast oc goðvilia oc las ec þar margar bøkr sua af kristinna manna lagum sem af annarra manna þar varo oc marger kristir menn með oss oc høyrða ec bæðe þeirra spurnníngar oc andsur eða er eigi sua ritat i nokkorom bokom yðrum at guði ero þekkilegh sømeleg brullaup oc hiunsskaps rekkia firir vttan synnda-
flekka þat segir oc i aðrum stað at betra er at gipttazt bæðe karlle oc kono helldr en brenna i offreistni kristr yðar oc segir sialfr sua i guðspialleno at þat bannd er guð yðar binndr millum tueggia hiuna þa ma eigi maðr skilia eða segia eigi sua aller yðar fornnar ritíníngar at þeir helgu oc hinir gamlu feðr abraham ysaac oc iacob oc marger aðrer heilgir prophetar fengo kuenna oc gato af þeim hæga sunv eða segia þeir eigi oc at sua er røtt vm petr er þer kallet hofðingia postola at hann atte kono En með huerium skynsemdar sannenndom trøyst-
tizt þu a kalla heilags hiunskaps bannd ferllegt eða saurigt mer lizt sem þu villizt miok af kennninngum oc visdom yðarra sann-
nenda Konongs sunr suaraðe henni vist er þat satt vís mær er þu segir at þat ert bæðe løyptt oc lovat þeim ollum at kuangazt er þat vilia at skilum En þeir einir eigu eigi at kuangazt er vm sinn heita þat kristi at hallda sik fra hiunskap oc sinn vspilltan likaman af kuenna navist geva honom Nv siðan er ec var reinsaðr i hælgum funtt oc skirðr með guðlegom hætte af ollum bernnsku afbrigðum mínnar vuizskv þa het ec kristi at ec skillda hallda mik vpp af þuísa reinan firir vttan syndda losta eða með huerri skynsemd ma ec þat briota er ec hevir sua haleitum herra iattat Þa suaraðe hon stannde þetta eptir þui sem þu hevir aðr sagtt En nv vil ec biðia þik einnar litillar bønar er miok sua ma kalla enskiss vertt þo at ec þiggia Ef þu villt hiallpa salo minni þa lig i hia mer þessa eina nott oc lat mik hava fagnað oc ynddi af þinni fegrð en þu nioter oc nøytis ynndiss oc astar minnar ynnísamlegrar oc møydoms Oc iamskiott i morgon sem ec se dagh þa skal ec taka kristilega tru oc fra skiliazt allum skurguðum oc skallt þu eigi at eins ambun taka firir þessa goð gernníng helldr margfallegar þakker af guði þinum firir saker minnar hialpper þui at sua er ritat at mykyll fagnaðr er i himinriki af guðs englom yuir einum syndugum manne ef hann fær rætta iðran Nu með þui at hælgir englar glædiazt af syndugs mannz vmbot all-
mykla ambuna er sa verðr Er þui likum lutum kømr aleíðis aðrum til hiallpa þetta er allt satt oc firir vttan if gerðo eigi hofðingiar oc vpphafs menn yðarrar trvar hælgir postolar stvndum eptir skipan sinní firir leto þeir hitt minnzta boðorð stundum til þess at hialppa sva livi manna pall postole yðar hinn vitrazte er sagt at hann gaf thimotheo skurðar skyrnn firir saker betri skipanar En þo at skurðar skinn se afvirðileg kristnum monnum þa hafnaðe þo eigi pall postole henni firir saker bata oc vmbota marga luti þui lika matt þv finna i þinum ritníngum er þetta sanna nv ef þer er nokkor vili a at friallsa salo mina þa ger þessa hina litlu bøn er ec beiðumzt til með minni fyrst oc þo at ec beiðumzt þess at þu skylldir fa min með rettom skilum at hivnskaps bannde Með þui at ec se at þat likar þer engom koste þa skal ec eigi þess opttar biðia En ger nv þetta þo þat er þer er ekki firir oc skal ec framleiðis fylgia i ollum lutum þinum vilia oc at þu synir mer eigi með allu þat er ec beiðunzt nema ger sva at sínní sem ec fysumzt til Oc fræls mik sua af vtru falsra skur-
guða En þu matt a allum þinum lifdagum gera siðan sem þer likar þessa lutí rødde hon þui at hon hafðe þann raðgiæva oc fortalu meistara er løynilega kenndi henni allan þenna fram burð oc øret margkunnigr Oc eigi siðr i hælgum ritníngum en i sialfs sins prettonom hann er meistare oc vela maðr allrar illzsku oc vanndskapar er sialfr er fianndenn með slikri røðo oc bliðlæte breiddi hann fram oc allavega raktte vt stnaru oc gilldru at firir koma oc niðr leggia staðfestu hugar síns bæðe með tomlegom beiðingum oc allv aðru eptir læte sinv sa anndskote er alla hatar rett visa menn oc saer iafnan illzsku fullv fræo Sem hann varð varr at hiartta konongS sunar ivaðezt nokkott þa varð hann akaflega feginn anndskotenn oc kallaðe a aðra sina felaga boluaða suikara oc mællte se þer eigi huersu møybarnn þetta vm skiptir hug þessa vnga mannz er ver mattom aðr aller ekki at gera gangum nv sterklega aller saman aat honom oc vm huerviss hann þui at alldrigi funnum ver þa stunnd er sua høveleg se til þess at full gera þat sem vaR herra bauð oss sa er hengat senndi oss Þetta mællte sa hinn false fiannde er allr er suika fullr oc flærð-
ra oc með sinum hunndzlegom felagom kringdu þeir allavega vm hug konongS sunar oc sturllaðu hann oc huerfðu hann allan til astar við møyna þeir kueiktu oc kynndu akavan astar elld með konongS syni til fystar oc astar við møyna Sem konongS sunr kenndi með ser vm fram hof kueikiazt hug sinn til hegomlegra fysta þa fann hann sik hertekinn vndir syndar akefð En annan vegh hugleiddi hann vm hiolp oc vm lausn møyrennar at stnua henni til guðS þa virði hann sua firrir sialfum ser sem einn-
hueR maðr senndi oðrum senndingar matar eða drykkiar En sa er bære løyndi þuí er vndir være af þess halfu er senndi oc være þat sæntt af vndir-
hyggíu oc illvilia Sva hugði hann oc með ser at honom myndi eigi mykyl syndd vera at hann hefði einv sinní losta semd vid þa friðu møy með þeim formala at hon skylldi siðan hiallpazt oc kristin varða Nu var hann allr bæðe reiðr oc ryggr hugleidr miok þann vannsa oc vitløyso mannlegrar natturu er hann fek eigi skilt huaritt er Guði likaðe betr af þesso oc gerði hann þegar i þui sem vitr maðr at hann bað til guðs með mivkleik tara oc með harre roddo ínnan hiartta oc hof bøn sina með þessom orðom Herra minn von oll min er folgin vndir vornn þinnar miskunnar Oc firir þui man mik ekki til saka lat eigi firir leggia mik grima vuíní mina þar sem þu hevir hult mik oc vart með þinni høgre hende Ver i hia mer i þessom tíma oc huerium aðrum oc greið eptir vilia þínum vegh minn i þesso male at þitt hítt dyrllega er bæðe er heilagtt oc ræðelegt virðizt oc lo-
uezt með með þionastu manne þinum þui at þu ertt blæzaðr eiliflega Miok langa stunnd bað hann með tarum oc margum kne fallum lagðezt siðan af møðe oc angre niðr a golvet oc sofnaðe Oc syndyzt honom i suøfnenom sem til hans køme ræðeleger menn at asyn oc mykylir vexti oc gripu hann þegar oc leiddu hann vm ukunna staðe þa sem hann hafðe eigi fyrr komett ne seet oc vm siðir þottezt hann fram koma a hinn mesta oc hinn fegrsta gras vaxenn voll skipaðan allan með fagrum blomom allzskyns grasa honom kenndizt sem þar være hinn søtazte ilmr þar sa hann oc margskyns við berannde hina fegrstu avaxtu með sua vndarllegom oc vsenom hætte at huarkke hafðe hann fyrri slikt seet eða høyrtt en lauf viðarens er skulfu oc blakaðu høglega af høfuelegeom vinndar blastre þeir gerðu fagran oc søtan oc hinn a høy-
rilegaztan song i sinni saman komo En veðret er þessa alla luti rørðre með hofsamlegre annvarpan þa vakte vpp oc sunndr dreifði sua søtan oc til fysilegan ilm at hann þottezt allr fullr af fagnaðe vera hann þottezt þar sia sæte oll goR af gulli oc sett með dyrum steinum oc goR með vsenom hagleik sua at allavega lysti af Rekkiur sa hann oc þar með sua rikum oc fagrum bunaðe at þeirra fegrð oc asyn sigraðe alla vm røðo þar runnv oc sua skir votn með su hofsamlegre ras at augun lysti a at sia En þeir hinir ogorllego menn er fyrr hafðu fylgt honom leiddu hann vm þann hinn viða voll i eína mykla borgh skin-
annde með u vmrøðelegom biarttleik þui at aller veggir varo af gulli sua biartter at varlla matte mote sia En vigskorð oc turnnar varo af sua biart-
tum gimsteinum at þui lika hafðe hann alldrigi aðr seet En hueR man kunna at koma or-
ðom til at tala vm þenna fagra stað lios þat sem ovan kom lysti oll stræte oc huert hus borgarennar með dyrllegom geislum borgar menner sialfver varo himnesker englar skinanndde með blæzaðom biarttleik oc sunggv aller með sua lystilegom hætte at engi dauðleg øyru hafðu þui likan aðr høyrtt Oc þui nest høyrði hann rodd sua mælannde þesse er huilld rittvisra manna oc þeirra gleði er guði þiona þa er hann þottezt þetta seet hava þa leiddu þeir hinir sømelego menn hann aptr hínn sama veg Nu þottezt hann allr fullr vera af hínum sømelegasta fagnaðe þeim sem þar kennd hann Þuí nest mællte hann til þeirra renet mik eigi sagðe hann þessarre hínní agiætazto dyrð veitið mer helldr þat með yðrum goðvilia at ec mege helldr her dueliazt i einni huerri ra eða holo þessarrar sømelegrar borgar er oll er full fagnaðar En þeir suaraðu þat ma með engom hætte vera at þu duelizt her at sínní En ef þu villt þa verðr þu með myklu starve oc erveðes sueita þetta oðlazt Oc með allu kostgiæve til stunnda Sem þeir hafðu þetta mællt þa foro þeir aller saman vm þann hinn mykla voll Oc komo siðan til myrkra staða er aller varo fullir af daun oc ferllegom knyk þar var rygleikr með øngd oc angre er huervitna þaut með hinum harðaztum hvirvilvindum þar sa hann brennannde ofn er or ser varpaðe vhøvelegom híta þar varo allzskonar orma kyn oc maðka er kualdu oc brenndo veslar salor þær sem varo vndir þeirra vallde þa mæltte rodden honom ahøyrande þesse er staðr oc staðfesta syndugra manna J þessom stoðum pinazt syndugir menn er af illum verkum spilltu sialfum ser Eptir þetta leiddu þeir hann þaðan brott þeir er þingat hafðu leitt hann oc þa þegar vaknaðe hann allr otta fullr oc ræzlo sua at kinnr hans oc andlit var alltt vatt af tarom sua skiptizt nu oc af þessarre syn hans skaplyndi at oll su ferð er hann lysti til møyarennar hinnar friðu eða annarra møya eða kuenna er aðr var nokkot hans hugr eða vili til þa synndizt honom þat nv liot oc leitt oc vsynilegt Nu sem hann hugleidi með ser huaratueggia synina oc fyrst til þess fagnaðar er hann hafðe goða menn i seet oc i oðrum stað har-
ðar pinlir er ranglater menn þoldo af þesso huarotuegia varð hann akaflega siukr með sua mykum vanmætte at hann matte firir engan mun pp or rekkiu risa þegar varo konongenom goR orð oc sagt at svnr hans syktizt miok hann kom þegar til hans oc spurði huat til hafðe borezt vm hans sott En hann tallde konongenom alla luti sua sem til hafðe borezt vm syn þa er hann þottezt seet hava oc mællte siðan firir hui villdir þu faðer gera slika stnaru oc gilldrur til fota minna at af falle minv tyndizt oc tapaðezt sala min hefði eigi guð nu með sinní miskunn holppet mer þa være nv sala min tapað oc tynd til helvitis Oho huerssu goðr iraels guð er rett visum mannum er tok mik megin lausan or agirnnd grimra leona oc suæfðe mik i angre minum oc siðan vitiaðe min i sinv hasæte guð hialppare minn oc synddi mer huerium fagnaðe þeir firra sik sialver er firir gera með sinum illum verkum hans miskunn oc boðorðom oc huerssu horð giolld þeir taka i staðenn oc lyð nv heðan af faðer þo at þu villdr eigi lyða her til minni fortalu þer til fagnaðar þa ger þo sua val at talma eigi firir mer þa fagnaðar gatu er mik ma rettlega til guðs leiða þat eitt fysumzt ec oc til eins langar mik Oc at firir lata alla veralldlega skentan oc at leita þess staðar er barlaam byr i blæzaðr iesus krist þionastu maðr oc þar með honom til lyktta leiða þat sem eptir er minna lifdaga En ef þer likar helldr heðan af at hallda mik her sem hertekinn mann þa mannt þu sia mik bratt her þornna oc morna þuerra oc af angre døya En siðan mannt þu alldrigi af minvm sakum faðer heita oc alldrigi siðan mik at syni hava oc verðr eigi þa vitrlega firir seet af þinní hennddi er þu tapar af þínum volldum bæðe þer oc mer Oðru sínní fell konongrenn i samu sott oc ahyggiu þotte honom nv sitt lif meðalage gott oc gek nv sua buit heim til hallar sinnar En Vreinir anndar þeir sem thodas galldra maðr hafðe vpp vpp vaktt sueínínum til suika komo aptr til hans sigr lausir oc sømdar sagðu honom sitt fall oc þo at þeir se lygi fullir oc hegoma þa sagðu þeir þo honom allan atburð sins sigrs løyris oc skemdar Theodas mælltte sua þes vesler veikir oc siukír með allu vitlausir huerssu matte einn litill sueinn yuir koma yðr oc sigra alla alldraða oc vela fulla En þeir diafuls englar vrðu at suara eptir guðs vilia oc allt i lios bera openberllega með þessom orðom ver hafðum með allu engan matt eða styrk mote krist kraptte oc allra sitt a mote pinslar markke hans er þeir kalla kross þegar sem ver síam þat þa mínkaðe mattr vaR oc ver aller sviðnir oc brennder flíugannde fianndr oc myrkra meistarar af þui at aðr en hann hafðe sík fullkomlega gevet kristi oc kross mark firir ser gortt þa vunnum mer mykynn sigr a honom En iamskiott sem het staðfastlega a krist oc vapnaðe sik kross markke þa uvrðum ver þegar at flya þui at hann hafðe fyri sier vruggan veralld skiolld Siðan hugleidum ver vm aðra vel honom til suika þa er vaR herra oc hofðingi hafðe til vela hinum fyrsta manne er hann blektti en þat er kona Oc erom ver nv firir þuí litlir oc enskiss verðir af sveini þema oc oll var von oc a stundan er enskíss verð þui at þegar sem hann kallaðe a krist þa kom iamskiott elldr himneskrar reiði oc rak oss alla a flotta sva alldrigi siðan trøystum ver ner honom at koma sua openberllega birttv þeir fiandar theode sina atferð Konongr þottezt nv allavega hava tynt þeirri von er hann truði mest a oc trøysti hann kallaðe theodam til sin oc mællte sua þu hinn vitrazta spekingr ver hofum alla luti gortt eptir þinv raðe oc er þat þo enskiss vertt Nu ef nokkot ligr eptir af þinum raðom eða velom þa freistum æ sem fyrst at þesse illzska mætte sem fyrst liða Nu beiddizt theodas at hann skylldi koma til við-
røðo við konongS sun Oc morgonenn eptir gek konongrenn stnimma at vit-
ia sunar sins oc theodas fylgði honom/ konongr settizt niðr oc hof røða sina með reiði oc harðum avitum til sunar sins af sinni vlyðni oc stað-
fastum illvilia konongS suaraðe oc sannaðe nv sem fyR meir at enskiss er verð oll astundan annur helldr en krist sialfs GuðS sunar Nv gek theodas gernínga maðr þeirra oc mællte sua af reiði huat ventter þu iosaphat huerssu lika man guðum varom vdauðlegom at þu hevir þik fra skilt þeirra þio-
nastu oc atrunaðe oc konongenn faður þinum gort bæðe reiðan oc ryggan oc ovingazt við alla alþyðu oc gort huernn mann a mote þer hava eigi guðar varer gevet þer allt þat er þu hevir i þessarre veralldu baðe livit oc allt annat eða hevir þu eigi høyrtt at faðer þinn var lengi erf-
vingia laus af barnnum oc þa h-
of hann bøni sina af allu hiarta til guða varra oc høyrðu þeir hana oc hans akall oc gava þik honom i heiminn Margar þesso likar røðor tomar oc hegomlegar flutti fram sa hinn illzsku fulli elli karll oc villdi sva firir koma með sinum slett yrðum við konongS sun guð spiælla trv En veria oc fram flytia falsra guða atrunað oc villu fullar kenninngar Skamma stunnd þagðe oc hugsaðe himneska luti heima-
maðr þeirrar hallar er guð sialfr gerði Hann mællte til theodam høyr þu meistare hinnar diupaztu villu oc full-daun bolvaðra myrkra Stnøypingar getnaðr af spingi þeirra er smiða skemdar herbuðir af þui likri ilzsku er heimrinn skemðr skøð tunga oc hitt veslazta gamalmenni ælska brannd með ellddi oc brennosteini at spilla er aðr varo villtir lettare verk oc syndlausare vunnv þeir i fim borgom er niðr sukku firir bruna oc brenno steíní af hueiv dirvizt þu at gabba þa hina heilsamu predikan er firir þeim varo villtir oc hava nv nv funnit rettan veg oc þeir sem aðr varo hertekn-
ir oc tapaðer ero apptr kallaðer til rez heímilís oc fostr lanndz seg mer stnapr huart er betra at trua at þiona allzvalldannda guði oc hans eíngetnum syni með hælgum annda oc eilifum oc vskapaðum guði oc vdaðlegom at vpp-
have oc æðe rennannde til keldu eilǰfrar dyrðar hans velldi er vtalulegtt oc dyrð meiri en hvgsa ma Þessom hinvm sama stannda til þionaztu oc eptir læte þushundrað þushundraða engla oc hafuð engla oc himneskra fylkynnga af hans dyrð ero fullir aller himnar oc iarðriki af hans forssío ero aller lutir skapaðer on efnis Með hans vilia stannda aller lutír oc stiornazt með hans firir-
ætlan flyzt allt þat er val er oc val fer Eða likar þer helldr at þiona dioflum oc svikarum þeirra dyrð er harmulegr hordomr oc spilling bæðe møya oc sueina ran oc stuldr grimlegr yuir gangr oc allzskyns illvirki þau sem havet ritat guðum yðrum til lofs oc yðr til atrunaðar Skammezt þer eigi hinir veslu matar vsøkelegs elldz likir til illz kalldei kyns skamfyllizt þer eigi at lova dauðar likneskiur oc hannda verk sialfra yðarra þer takeð einn tre cumb eða kappv steinn oc skapeð þar af likneskiur oc þegar eptir luti þer þui oc kalleð þat guð Siðan take þer hin feitaztu yxn eða eitt huertt annat fagr kyukuendi oc drepeð þat oc fornneð þui guði er aðr er dautt skynlaus stnapr fegra er þat kuikuenndi er þu ofrar guði þinum en guð þinn er sialfr þui at skurguð gerð maðr en kuikuendit gerði sialfr guð oc firir þui ero þav skynsamare at þau kenna þann er þav fostrar en þer vilið eigi kenna sannan guð Oc eigi villt þu vita guð þínn þann er þik gerði af engo efni oc þer varðveitr oc verr meðan þu líuir Þann kallar þu guð er þu saat skammv aðr hoguinn oc sagaðan skorenn oc skapaðan eða elligar af malme blasenn oc með hamrum dengdan oc tangum togaðan siðan hylr þu hann allan með gulli letter honom vpp af iorðu oc skipar honom miok hat Siðan rekr þu þik til iarðarennar niðr sialvan stnapr vesall oc vitlaus dyrkar veslan stein en þv sialf enn veslare virðir hann oc biðr sem til guðs til hanndaverka sialfs þins huarsu ma þat dautt kalla er alldrigi hafðe lif En þa høver yðr æ at geva þui nokot nafn er sua mykyl fiflska fylgir þui at steinn guð yðat skal verða at dusti en tre guð yðat funar skiott Oc guð yðat sorttnar bratt oc verðr samleit vm siðir En sa guð er af gulli er goR eða af silfri verðr þa er mí-
nnzt varer sunndr brotenn i sma styki oc siðan af gorvar margar gessimar oc verða sumir dyrtt selldir en sumir lettlega køypttir slikt ma vist guðløysi kalla huat manne er sa er guð ma kaupa eða huat guða er þat er kaupazt letr eða er þat guð er sik ma engan veg røra þat ser þu sialfr at sa guð þinn er sitr hann stenndr alldrigi sialfr vpp En stanndannde guð þinn ma alldrigi sialfr setiazt slikr er hann sem þu gerer hann En þu hinn vitlausi maðr er slikt lovar hallt henndi þinni firir munn þinn oc heptt hann fra sliku þvi at af ertt þv skiptr vitinv er þu legr guðs nafn a sialfs þins hannda verk þvi at alldigi matt þu gera guð høyr her ein døme er syna oc birtta at guð yður hava engan matt með ollu Þa er vfriðr var millum gyðinga oc þess folks er philistei heita þa var at þui sínní guð reiðr gyðingum firir saker afgerða sinna oc sigraðu i þessom bardaga gyðinga philistei oc vunnv af þeim at þui sinni archam domini En i þeirri ork varo hínír haleitaztu helgir domar er gyðingar hafðu ser til atrunaðar nest guði sialfum bæðe steinspiold þau er guð sialfr ritaðe með sinum fingrum at þat logh mal er hann gaf moyse propheta þar var oc manna er ver kollum engla føzlo vera oc sa vonndr er moyses gerðe hin mesto vndr með oc iartteignir þar var oc i vonndr sa er aaron byskop broðir moysi hafðe oc bar bæðe blom oc lauf þo var hann sialfr þuR Nu sem philistei hafðu fengit þessa orkh með sigri af gyðingum þa settv þeir hana sømelega i blot hus sitt i borg þeirri er azood heitir hia dagone hafuð guði sinv oc gengo siðan i brott oc læsto blothusum sínum Vm morgonenn er prestar dagons komo til þa stoð orken sem hon var skipað En dagon guð sínn funnv þeir liggía framme a golue a grufu firir guðs ork Prestar dagons vndraðo þetta miok oc settv dragon vpp annat sínní i sama stað oc læsto enn aptr blot husum sinum eptir veniv annan morgon er þeir komo enn til þa la sa dagon framme a golue oc var nv sundr hals bein hans oc hafuð brotto fra bukinum oc sundr brotner armlegginir oc sua fotleggir þui at dagon hafðe fallet niðr at þreskelldi oc la bukr hans enn a grufu sem fyR þa funnv philistei at guð gyðinga matte meira en dagon guð þeirra ovan a þetta þa fengo philistei margskonar bardaga oc harðar sotter Oc senndo þa siðan aptr guðs ork til gyðinga oc gerðuzt i þesso margar fagrar iartteignir oc storar sua sem bøkr gyðynga vatta slik døme oc morg annur þui lik finnazt at þer ælskeð oc truið a falsa oc allz fagnaðar lausa yðra guði Uakna við hinn vesle oc vit huartt fornnare er þu eða guð þinn sa er þu gerðir slikt er hin mesta ørsla hygr þu þat með þui at þu ertt maðr at þv meger gera guð nei vist eigi helldr skapar þu likneskiu mannz eða eins huerss annars kuikuenndis oc hevir huarkke tonn ne tungu eigi anndar dratt eða augna kast heila lust oc heilsu firir hui dyrkkar þu þat sem dautt er ef eigi være hagleikr meistara a stein gull smiða eða tresmiða eða annarra hagleiks manna þa er þess meiri von at þu haver engan guð giætte engi maðr þeirra guða er þer fareð með þa være þau langu brott stolen Viðløysi ma slikan atrunað kalla sem her matt þu nv val høyra þeir menn sem bardaga-
fullir varo oc fusir til barrato gerðu ser guð oc gavo nafn kallaðu hann marttein het hann siðan bardaga guð þeir varo aðrer er helldr likaðe losta semd oc het þeirra guð uenus En þeir er drykkíu menn villdu vera gavo guði sinum nafn oc het hann bachus slika skipan hafðe hueR a vm sinn guð at þann lovaðe hueR oc tignaðe er þeim lastum oc lytum fylgði meðan hann lifði sem siðan likaðe þeím hellzt at fylgia hueR er sa vítr maðr er þola vill at saurga munn sinn oc vpp at taka oc telia þeirra laustu oc lyti þo at þegia þa vitu þo aller þeirra illzsku Theodar slika guði eggiar þu mik at lova oc a at trua þetta rað er bæðe af illum vilia oc sva falsum raðom en ec skal aðrv-
vis gera þui at ec skal guði mínum þiona oc mik sialvan honom geva Guðs syni iesu kristo þui at með hans bloðe erom ver frelstir oc løystir af beiskum dauða oc þungum þrældome þvi at alldrigi værem ver frelstir ef hann hefði eigi lægtt sinn guðdom oc tekit a sik varnn mann dom oc firir þui þolde hann kross pinsl oc dauða sialfr vdauðlegr oc syndi með ser tvær natturur þa eina at hann þolde krosfesting sem dauðr maðr þessa aðra at hann myrkti solena sem guð oc let iorðena skialva þa er hann do Vpp reisti hann oc or grafum marga heilagra likame þeirra sem aðr hafðu anndazt hann do sem maðr oc reis vpp sem guð oc ræntte hælviti oc firir þui mællte prophetenn heluití gladde-
zt þa er þat møtte þer niðri þui at fianndenn varð feginn þa er hann hugðizt gripa hann sem mann en honom gafzt þo sua sem hann være sannr Guð þui at hann renntte hann fianndann myklum fiollda hertekinna manna Hann reis vpp af dauða sem guð oc steig vpp til himín-
rikiss en þaðan hafðe hann alldrigi skilzt ef hann hefði gortt firir varar sakar oc varar nautturv er aðr var ollum liotare oc leiðilegare gerði hann hær-
re allum lutum oc fegri oc skipaðe henni i sæte oc sælo himneskrar dyrðar oc firir þui at allt þat er þu mote mæler þessarre tru þa ert þv i þui mote sialfum guði huartt er þa fegra þu hinn trvlausi theodas at tigna oc ælska sua gafugan oc oc goðan Guð er ekki byðr annat en rettvisi oc reinliviss rað oc veter miskunn boðar tru oc fylgir friðsemd hann er sannr goðleikr oc sialfr kiærlleikr oc oll sannenndi betra er þema at þiona en guðum þínum illzsku fullum lasta fullum oc lyta er bæðe ero illir at nafne oc natturu vei verði yðr skynlausare ollum skynlausum synir tapanar oc ervingiar eilifra kuala En ec em sæll oc aller kristnir menn er þann Guð hava oc a trua er allt gott a oc sialfr ma allt með fals-
lausum goðvilia styra oc stiornna þui at þeir er honom þiona þo at þe-
ir þole nokkora þrøngsl eða þyngsl i þessom heimi þa skal þo þeirra ambun oc starflaun vera i eil-
ifu riki með guðlegom fagnaðe Theodas suaraðe konongS syni þat er sannazt at marger hava varre tru fylgt iafnan bæ-
ðe skynsamer oc myklir visdoms-
menn með vallde oc vitrleik oc aller hafðingiar heimsins keisarar oc konongar hava iafnan sva halldet oc varðveitt varre tru sua sem engi se sannare en hon þui at ekki fals eða flæð funnv þeir með henní En galilea trv er kristnir menn hava oc hallda hovo fyrst kynlitlir menn kotkarllar oc fatøker firski menn miok litlir firir ser oc þo faer xii einir talsens huerssu ma þa fara litilla manna oc lagra fortala oc helldr en stanndda orð þeirra manna er bæðe varo i verollddenne myklir oc mattoger at visdom oc skynsem hueR sannenndi ero til þess at þetta smamenní segí satt en myklir menn oc vitrir liugi Konongs sunr suaraðe þvi þykkyr mer likazt theode sem þu ser asne oc haver høyrtt skynsemdar horppu oc ert þu þo skilningar laus sialfr Mer þykkyr þo þu helldr likr orme þeim er aspiss heitir er apttr lykr oc byrgir øyru sin þui at hann vill eigi høyra þat lioð er honom likar eigi þu vit laus væl mællte prophetenn af þer þa er hann sagðe sua kvnni blamaðr skipta sínu svartta skinni eða leopardus sínní mislitri huð sua matt þu val gera þo þu haver illa nomet Þu hinn blinndi oc hinn skynlausi hui villt þu eigi aptr vennda til sannleiks skynsemda þar sem þv segir at yðar atrunaðr er virðr oc staðfastlega tekinn af stormenní oc vitringum oc spekingum En boðan heilags guðspiællz hofzt vpp af litilego smamenní oc þo faom i þesso synir guð oc birttir krappt oc matt guðlegrar truar En lægð oc meginløysi yðarss atrunaðar birtir guð i þesso þui at þo at þer havet mykynn fiollda vitra manna oc valldugra þa minkar þo huernn dag styrkr oc staðfesta yðarrar truar En var trv hevir ekki traust af manna styrk oc er þo hon huerssdaglega með vextí oc hevir nv fengit hafðingia dom yuir ollum heímínum ef var tru hefði vpp haf af vitringum oc spekingum være var tru fra flutt oc með styrk kononga oc annarra mattogra hofðingia þa mætte val varer vuinir þat segia at af styrk veralldlegra hofðingia oc visdome spekinga oc af þeirra kunnastu hefði vaR trvnaðr vpp halld oc traust tekit en eigi af guðlegre forssio Nu segir þu oc sialfr at heilogh guðspioll hava fram flutt fatøker fiski menn oc þeir aðrer er litils varo verðir i verolldenne En aller hofðingia oc vitrir menn hataðo oc hæddo huervitna oc fluttizt þo þeirra heilog fortala vm allan heimínn oc iafn val vm hin fiarllegasto lonnd við heims ennda þa høyðuzt þeirra heilræðe huat matt þu mote þui þeir i þui er þeir ero dyrkkaðer oc lovaðer firir guð En af þui aðrv at af þeirra a egian tynazt menner með þeim er til pinsla falla oc lærðo þeir firir þui fa-
vitrt folk til allra lyta oc villdv sva vndir sitt valld sem flesta drega oc hevir firir þui mykyll fioldi manna af skamsyni oc vangiæzlo vndir þetta anauðar hoc gengit Oc gerði hueR sinum gløp likneskiv eptir þeim guði sem hellzt lifði eptir þeirra vilia allt til þess er guð vitiaðe folksens með miskunnar til komo sinnar løysti oss oc frelsti oc kenndi oss at gannga sannnan vegh af villi stigum Sannlega er eigi annvr heilsa nema með honom einum þui at engi er annnar guð nema hann i heímínum ne a iarðriki eða i hælviti davið prophete segir sua at af orðe drottens ero himnar skapaðer oc allr þeirra kraptr er skapaðr af annda munnz hans oc ekki er gort nema þat eitt er sialfr hann gerði Þa er theodas hafðe høyrt þesse orð konongS sunar er oll varo full af guðlegre vizsku þa varð hann sua otta fullr sem storar reiðidunur oc elldingar hefði lostet hann hann þagnaðe langa stunnd Varlla oc þo sið-
la kenndizt hann við sina vesolld En þo nalgaðezt nokkot nu hiartta hans heil-
samleg fortala oc fra þyntti mørkua þoko fornnrar villu augum hans Oc iðraðezt miok af fornnom misgerðom sinum hann firir-
dømdde saurgra falsguða atrunað oc stnerezt nv braðlega til sannlegrar truar Vpp fra þeiRi stunndu stnerezt theodas sua staðfastlega af sinum illzsku fullum atrunaðe hataðe sik sia-
luan oc gerði sik gagnstaðlegan vuín galldrum sinum oc gernningum oc hinni fornno tru er aðr hafðe hann allan hug með sinum matt til lagt Hann stoð vpp oc gek fram firir konongenn oc allan þann fiollda er þar var oc tok sva til orðz sannlega byr guðs anndde i syni þinum herra konongr ver erom ivanar-
laust sigraðer oc engi anndsuor með finnazt þau heðan i fra til af varre henndi er mote staðu mege veita þema sannenndom Vist er guð kristinna manna mykyll oc mattogr Mykyl sannenndi fylgia tru þeirra með mattogom kraptum oc eptir þat stnerezt hann at konongS syni oc mællte sua Seg mer hin sæla sala blæzað guðs skepna man ec þann fagnað fa at kristr vili þiggia iðran mina oc viðr mer taka er ec stnuumzt til hans oc firir læt ec allar minar illgerðir hinar fornno galldra oc gernningar oc bolfuaða vtru Sannlega sagðe konongS sunr tekr guð við þer oc ollum þeim sem til hans stnuazt oc eigi með einni hueRi afleiðing helldr sua sem sannr faðer gerer við sun sinn er langlega heuir villzt i fra honom oc vm siðir aptr vennder af sinni illzsku gek sialfr mote honom oc fagnaðe honom oc kysti oc firir let allar afgerðir hans skyddi hann með skrautlegom bunaðe biuggi honom með ollum sinum heima mannum glaðan stnæðeng oc veizlu oc varð miok glaðr af þui at hann fann þann sun sinn er aðr hafðe hann tapat Guðs sunr mæler sua at gleði verðr i himinriki ef einn syndugr maðr stnyzt til iðranar oc enn segir hann sua at eigi kom hann a kalla rettvisa menn nema helldr synduga menn til aflaz illzskv oc iðranar oc yuir bota Prophetenn segir sua af guðs mvnní ec vil eigi dauða syndugus mannz helldr at hann livi oc leiðrettezt stnu-
ist fra yðarre villu oc leiðrettezt segir hann stnuizt til mín oc fra yðarre illzsku oc þa skal hon ekki meina yðr þui at a huerium degi er syndugr maðr vill fra huerva illgerðom sinum oc vil vera siðan með goðom verkum staddr þa skal hann liva en eigi døya allar hans syndir skalv siðan honom firir gevazt þui at hann var i rettlæte tekinn þa skal hann i rettlæte liva oc enn segir prophetenn i aðrum stað þvaztt oc reinsið yðr oc rekeð brott illzsku yðra fra au-
gliti minv oc hætteð at misgera oc nemeð gott at gera oc þa af þvazt allt leiðenndi yðarra synnda oc mis-
verkka Af slikum firir sagðum guðs firir heitum þeim er til hans stnuazt þa haveð ekki ifa eða tvikost komeð skiott til hanns þvi hann er miskunnsamr oc goðviliaðr oc skallt siðan enga skamfylling fa Sva skiott sem þu kømr i funtínn með sannre tru þegar skal tapazt oll su hín þunga synnda byrðr gamalla gløpa oc niðr suøkka oc alldrigi si-
ðan vpp koma en þu skallt sialfr vpp risa reinn firir vttan alla flekka oc enga rukku fornnra synnda skalt þu a þer finna siðan vpp af þui þa skal hann sialfr með þer vera oc varðvei-
ta þik at þu taper eigi þui goðo er hans miskunn hevir þer gevet Þa et theodas þottezt vis hava orðet af fortalum konongS sunar at hann mynddi myskunn fa af guði ef hann villdi til yuir bota stnvazt Hann skunndaðe þegar i skog vt til hel-
lis sins þar sem firir lago bøkr hans fullar gernninga oc galldra er hann hafðe iafnan sva hirtt sem hin villddaztu auðøve en nv virði hann sua sem þat være vpp haf oc hafuð allrar sinnar illzsku hann tok allar bøkr sinar oc brenndi i elldi oc for siðan til þess hins hælga einseto mannz sem nachor hafðe aðr til faret hann gerði sik alla vega sem beraztan til iðranar bar molld vpp a hafuð ser oc anndvarpaðe með þungum anndar-
dratt þuo ser allan oc vatte í tarom oc sagðe hínum gamla manne allt hitt sannazta fra vpp-
haue athæves sins oc sva hue-
rsu er hann hafðe til betrar tr-
uar stnvizt af forttalum konongS sunar en sa hinn gamle erimítí er til þess var iafnan fus at frials salor or fianndans vallde kenndi honom þegai heilagt bøna halld til guðs oc het honom sinna synnda aflausn oc at guð skylldi vera miskunnsamr til hans Eptir þetta skirði ermitinn theodam oc bauð honom at fasta firir afgerðir sínar En sialfr bað hann firir honom bæðe með tarom oc iðulego akalle til guðs Konongrenn varð nv vgl-
aðr oc miok ryggr oc ahyggiu fullr af þesso male oc kallaðe saman alla rað-
giæva sina oc leitaðe eptír røkelega við huat er honom være viliazt af þesso male at raða Oc lagðe slikt hueR til sem liklegazt þotte EN archis sa er fyR er nefndr hinn mætazte oc hinn meste af allum konongS saðgiofum sagðe sua konongenom huat mattom ver þess gera syni þinum eða mæla er ver freistaðum eigi at stnva honom aptr til truar varrar En mer synizt sem þat stoðe ekki oc at allt se þat enskiss vertt þui at annat huart hevir hann þetta af nattvrv eða er þetta ørllog hans harðleiks oc þralynddi Nu þo at þu freistir at pina hann eða kuelia þa man þat þo ekki tia þui at hann er buinn at døya feginn firir krist saker en þat man þo illa virðazt firir þer at þu gerezt sialfr bana-
maðr einga barnns þins Nu synizt mer sem eíns raðs se enn vfreistat at þu faer honom til stiornar oc forræða riki með auðøvom i þeim luta landzens er þu villt honom fengit hava oc þann tima sem hann tekr við ahyggiv oc ihuga veralldlegra sømda firir nauzcynia saker rikiss síns þa man erueðe hans oc hugsan tøygia hann oc leiða aptr til varra siða oc man þa vaR vili verða fram at ganga þui at þat sem sua staðfestizt i brioste mannz þa er eigi auðvellilegt or at føra oc er slikt meír með sløgð oc slætt mælge fram-
flytiannde en með afle oc akefð En þo at hann staðfesti sik i tru kristinna manna þa hevir þu þo eigi tapat syni þinum oc ma þer i þui vera mykyll sorgar sløver Þa er arachis hafðe sva sitt rað fram boret þa lovaðu aller þetta rað oc sagðu þetta vera hít bazta En konongrenn sialfr samþyktizt þessarre skipan Vm morgonenn eptir senndi konongrenn orð syni sinum oc mællte sua til hans þesse skal vera su hin siðazta røða oc tala til þín sunr er ec skal fremia oc ef þu lyðir eigi þesso oc fylgir þegar leið oc gleðr þu eigi nu oc endrnyar i þesso hiartta faður þins þa vit þat sannlega at ec skal alldrigi þyrma þer Konongs svaraðe huerr ero emní þessa mals er þer røðet nv vm konongrenn svaraðe ec hevi mykyt starf a lagtt at gera þer gott oc hevi ec þo funnit þik mer gagnstaðlegan i ollum minum raðom oc røðom Takum nv oc skiptum i sunndr rikinu millum okkar oc skal ec lata þik frialslega raða firir þeim lut er þu lytr oc se þer lovat siðan at liva a huería leið er þer likar En þat hitt blezaða íungmenni fann þegar at faðer hans gerði þetta allt til suika oc kaus hann þo at briota eigi boð faður sins i þesso oc firir þui hellzt at hann mætte þa fa forðazt oc vndan komazt grimleik hans oc refsingum oc siðan fylgia i allum lutum sinni firir-
ætlan Hann sa vpp oc suaraðe konongenom mik hevir iafnan fyst til þess at finna þann hinn blæzaða mann er mer visaðe retta veg oc villda ec siðan firir lata allt þessa heims skraut oc luka i hans felaxskap allt þat sem eptir er minna lifdaga En firir þui at þu villt eigi at ec gera þat sem mer likar þa vil ec i þesso fylgia þinu boðe þui at huervitna þar sem eigi ligr við openberlleg tion eða tapan eða fra skilning sialfs guðs þa er þat fagrt at fylgia faðurlegom boðorðom Konongrenn varð af þessarre røðo fullr af fagnaðe en af at honom var kunnigt allt rikit þa skiptti hann þegarleið i tva luti allu rikinu oc gerði sun sinn konong yuir holfu rikinu koronaðe hann siðan i sinum luta rikissens með fagru farunøyti oc hauverskom hirð riddarum oc með allre hirðlegre hernneskiu þeirri sem kononge samde Hann gaf oc gott løyui hertogom oc hofðingium oc allum valldz mannum oc allum adrum vt i fra at huerr skilldi með hans goðo løyui fylgia syni hans er þat likaðe Eina mykla oc vallduga borg fek hann honom at hon skylldi vera hafuð-
staðr i riki hans oc alla þa luti er til kononglegrar tignar høver oc høyrir at haua þa let hann fylgia honom En iam-
skiott sem Josaphat konongr tok við riki oc hann kom i hafuð borger rikiss síns þa let hann þegar vpp reisa yuir alla turnna oc hin hærsto hus sigr merkki varrar lausnar hinn hælga kross En huervitna let hann niðr briota með akefð blothus oc herbyrgi skurguða oc iam val let hann vpp grava grunduellina oc enga luti let hann eptir liggia þa sem þvi falsse fylgi En i miðri borgenne let hann gera eitt mykyt mysteri með storom kostnaðe oc allzskyns fagrendom oc let þat vigia varom herra iesu kristo oc bauð ollum monnum þingat til at søkea oc biðia ser miskunnar við guð Sialfr kom hann oc þingat huerss daglega firir ollum aðrum oc bað til guðs með iðulegom oc staðfastum bønom Hann mintti þa a optsamlega alla er vnndir hans vallde varo stundum með miuklynddi en stundum muni harðare at þeir skylldu skilia sik fra vnytum atrunaðe oc samsætte sik við guð hann birtti oc firir ollum með sannre skynsemd blækking oc fals hinnar fyrru truar En i staðen synndi hann þeim berllega oc predikaðe firir þeim atrunað heilax logmals guðlegra boðorða bæðe huerssu er guð steig til iarðrikiss folkkeno til lausnar oc synndi sik bæðe guð oc mann Oc þær iartteignir er hann gerði monnum asiannde Sva oc huerssu hann þollde dauða oc at hann reis vpp með guðlegom kraptte oc siðan vpp steig til hins hæl-
ga faður sins mannum asiannde berllega sagðe hann oc hans hingat komo annat sinni til þess hins ogorllega doms er huarttueggia skalu taka ambun sinna verkka goðer oc illir þetta synndi hann allt monnum með bliðum orðom oc sømelegom siðum sialfs sins Ekki for hann fram með kononglego vallde i þesso þo at hann ætte þess kost helldr með mivklæte oc dro hann þeim mun fleiri eptir sinum vilia at hann synndi eigi allum stormannlegt sitt atæ-
ve Hann var ollum litilatr oc mivklynndr oc gerði hann sua með huaro-
tueggia kraptugu vallde sinv oc litilatom vilia at þat villdu aller gera glaðlega er honom likaðe oc sys-
ti hann sua mykyt at a litilli stundv at hofðingiar oc hermenn borgar-
menn oc heraðs menn bæðe konor oc karllar firir leto aller oc fra skild-
uzt margfallegre villu forns oc flærðafullz atrunaðar oc samte-
ngdo sik við hælga tru með hans fortalum Aller þeir menn sem sik hafdu inni byrgt i holom eða hellum firir ræzlo saker þeiRa refsínga er faðer hans gerði þeim allum er kristir varo þa gengo nu glaðlega vt fioldi lek manna oc marger prestar oc nokkorer munkar faer byskopar sotto nv aller feginsamlega a hans fund Hann sialfr firir sømdar sa-
ker hins hælga kríst er þeir þolldo vtlægð firir gek mote þeim glaðlega oc leiddi þa með sømdom til sialfs sins hallar oc herbyrgia Hann veitti þeim allzskyns virð-
þingar oc sømelegt litilæte þar eptir let hann vigia þa hina nyu oc hina sømelego kirkkíu er hafðe gera latet guð til dyrðar Oc tok einn af þeim byskom er firir krist hafðu þolat margar oc myklar þrøngsler oc pinslir oc þyngslir oc brott var rekinn i vt-
lægð fra sinum byskop stole settí hann erkkibyskop i þessom hafuð-
stað En hann var heilagr maðr oc val lærðr með hælgum klærkdome oc fullkomenn iafnan til guðs þionastu Konongrenn let gera einn viðan funt i kirkkiunni oc bauð at þar skylldu aller skirazt i þeir sem til krist hafðu stnvizt þa varo fyrst skirðir i aller hofðingiar oc hirðstiorar þar nest aller riddarar oc rikiss-
menn oc siðan vt i fra vtalulegr fiolldi karlla oc quenna Oc syndi guð a þeirri stunndu alla vega mykynn krapt sins matt-
ar oc miskunnar þvi at ei at eins fengo menn hiolp oc likn salom sinum nema iamval fengo sumir heilsu af likam./legom sottom er þingat komo með ymsum siukleika gengo þaðan styrkir með guðs krapte bæðe gladder i likame oc salo Þa er þesse tiðende gerðuzt oc fluttuzt til Josaphaz konongS vtalulegr fiolldi alla vega þeir sem af hans fortalum vildu hialp fa oc minkaðe i þesso ollu fornneskiv manna van-
tru Niðr sigu blothus oc toko aller menn vpp løyndt fee oc iarðfolget oc gerðuzt i staðen sømelegar kirkkiur allzvallddannda guði En með konongsens ra var nv allr bunaðr or blot-
husum brott tekinn oc i staðenn með þui skryddar kirkkiur þær sem kristi varo kannaðar Menn høyrðu skal mykyt oc op diofla oc ill læte er þeir gerðu þa er þeir varo brott rekner or buðum sinum er i staðenn kom guðs kraptr oc var nv allt þetta konongs riki fagrlega frialsat En guðs tru lystizt ieinni oc birttizt af avexti til komanndda þioða Sialr guð gaf þessom kononge sua mykla sina miskunn at hann synddi ollum i sials sins livi goð oc guðleg døme Marger liktuzt honom i þesso þui at þat villdu aller giærnna gera er þeir vissu er honom var val viliat þvi at opt-
lega kann þat at veita at su metferð oc þat athæve er menn sia at hofðín-
gianom fellr hellzt i skap þa leita velflester við þui at fylgia bæðe firir þui at þeir villdu honom þoknazt oc hans vilia gera Nv með guðs miskunn oc forssio þa styrktizt þar kristileg trv þui at konongrenn var staðfastr oc goðviliaðr at giæta i ollu guðs boð-
orða oc leiddi margar salor með sinní leiðzsogn til himneskrar hallar Val vissi hann at þat er konongS skyllda Vm fram alla luti aðra at kenna þegnum sinum rettlega guð at ræðazt oc sannlega hann at ællska oc giæta rettennda hueR við annan allt þetta vissi val sia hinn vngi konongr hann fullgerði fyrst með sialfum ser oc eggiaðe siðan alla aðra a Þat høver huerium kononge val at ælska mundanga miok þessa heims sømder oc lostasemder oc hallda sik sva fra lostom oc lytum sem þesse konongr gerði j engom lut virði hann sik sialfr þo at hann sæe at allt var vndir hanns vallde þui at hann hugleiddi val þat at ver erom aller af brøyskv efni komner sua rikir sem fatøker oc ver aller eigum einn fornnan oc hinn fyrsta/ fyrsta faður konongrenn hafðe sik sialvan iafnan vndir diupleik litilætes hugleiddi vkomna sælo oc virði sem var at hann oc hueR ann-
narra er her gestr oc heimilis laus i þessom heími En þat vissi hann vist sitt hei-
mili at hann skylld eptir þessa heims vi-
st hava með sínní til stundan Nv með þui at hann hafðe ollu þesso val skipat oc þa alla er vnndir hanns vallde varo val frælst oc løyst vndan fornom þr-
ældome oc gevit þa vndir þess valld er firir þeirra saker hellti vt snv blæzaðu bloðe þat hugleiddi hann oc at hínn hærste skapare er miskunnar verk skamfylli oc rettvisi ylgi honom Oc skryddi hann sik með þesso kononglego skruði er alla vega samde honom oc sømdde með korono kristilegrar truar hann virði valld oc rikdom veralldlegrar sømdar sua sem aar straum er iafnam flytr fram oc likæðe honom firir þui at leita þar rikdoms oc i þeim stað sælo saman   samna er enskiss illvili eða afunnd mege firir honom minkka hann skiptti nv orllega ollum sinum fiar-
lut oc gaf þeim sem þurpttu þviat hann þottezt þat vita at sa er riki fær oc valld þa ber honom at likiazt þeim er allum gefr oc er þo ollum aðrum sialfr rikare Þuí ma maðr hellzt likiaztt Guði sialfum er maðr virðir engan lut mætare eða meira en miskunsemd sua gerði Josaphat konongr hann gaf bæðe gull oc gessímar oc goða gimsteina En miskunnar verk varðveitti hann æ vnndir sialfs sins vallde oc gladdezt iafnan oc fagnaðe i von vkomennar sælo En her hafðe hann skemtan af røyndum sømdom vndir sinv valldde Hann let ranndzaka vm allt riki sitt ef nokkorer være ínní byrgðir eða læster i fiotrum eða iarnnbonndum eða halldner være af varðzlu mannum firir fee eða skulldir alla þessa løysti hann oc frælsti með sinv fee Oc i huerskyns anauð sem þeir varo i stadder ollum var hann faðer faður lausum barnnum oc fatøkom ekkíum oc huerium aðrum er þurpttí hann var ælsko-
fullr oc goðviliaðr oc þotte honom sva sem þat være allt gott er hann gerði þeim sem þat gerð hann sialfum ser Ek skal hevia dyrð þína drottenn minn oc herra minn ec skal blæza nafnn þitt vm allar allder uerallda Mykyll ertt þu oc mattogr oc miok lovannde þuí at engi ennder er a mykyleik þins velldiss En hueR ma røða eða tala vm þitt valld er þu gerir vatn at renna or harðum hegeitli oc or fiallz-
gnípum fram leiddir forssa fliotannda vatne þesser hinn harðe steinn oc hítt fastazta vbergan hiartta faður mins hevir með þinum vilia blotnat oc bognat sem vax firir ellddi þitt valld ma gera af griote m-
anna syní þakker geri ec þer drottenn minn at með þolen møðe þinv sigraðer þu illzsku vara oc eigi villdi miskunnar domr þinn eptir verðleikum hefna a oss varar afgerðir dyrð oc lof se þer hinn milldazte huggare eiliflega En þo at ec vinnumzt eigi at diyrkka þitt nafn þa bið ec þo hina mylu miskunn þína drottenn iesus kristr heilagr sunr hins hærsta faður er allt ma þat er þu vilt oc þollder þo sialfkrave at neglazt a krosse þa bazt hinn grimazta andskota oc løystir þa oc frelstir er aðr varo vndir hans vallde gaft þeím eilft frelsi birt nv oc syn minn hinn líuvi herra oc með miskunn þinní løys oc fræls þræl þinn faður minn or þeim hinum hevilega hernnaðe er fiandenn hevir langlega halldet honom i se a ið-
ran hiartta hans með augum miskunnar þinnar tak við iðran hans þo at silla se þui at þin forssio a at vera yuir allre þínní skepnu luk vpp hiartta minv at or mínum munni gevezt heilræðe með sannre skynsemd oc at ec syndugr þræll þinn mege birtta feðr minum með þinni forssio þurpt mina oc hans oc at ec mege hann fra skilia fiandans villu oc skynlausra guða atrunaðe oc með þinum klaptte aptr leiða hann til samþykttar við þik vaR heRa þu er eigi villt at syndugr maðr døy helldr likar þer at hann stnuizt til iðranar oc yuir bota þitt nafn se lovat oc blæzat eiliflega amen Með þessom hætte bað Josaphat konongr til Guðs firir feðr sínum oc fek hann af Guði vitran at hans vili skylldi vm þetta mal fullgerazt Nu firir þui at hann hafðe allt sitt traust til eilifs guðs þa biuggi hann ferð sina kononglega með allz-
skyns sømelego oc fagru farunøyti til funndar við faður sinn þegar sem hann kom i hans konongs-
dom þa var konongenom sagt oc for þegar auíner konongr sømelega mote Josaphat kononge syni sinum faðmaðe hann oc kysti oc gerði hinn mesta fagnað oc hina sømelegaztu vezlu með hinum villdazta goðvilia Eptir þetta sato þeir baðer opttlega saman hueR man mega ætla með hursu myklum vitrleik oc visdome eða skynsemdar speki hinn vnngi konongr oc sunr synddi oc kennddi feðr sínum hínum gamla kononge allt þat er gott var oc Guðlektt þui at heila-
gr annde var meistarenn oc með hans forssio fluttizt þetta allt fram af hins sama heilags annda firir skipan figstu oc drogo fatøker fiski menn til Guðs truar valldduga hafðingia heimsins oc vtalulegan fiollda i allum lanndum oc favitrir menn firir manna augum gerðo oc gauo meis-
tarum oc spekíngum rett efni til sanrar vizsku oc allrar skynsemdar Af þess hins hins sama Guðs fors-
sio birtti sunr feðr sinum vitr-
leiks lios oc visdoms veg aðr hafðe hann mykyt starf oc stunnd eptir allum kraptte sinum at hann mætte skilia faður sinn við villu fullan veg oc a-
trunað en þat var þo allt enskis ver-
tt þui at kongrenn gaf ser engan vília til at høyra En iamskiott sem guð høyrði bøn Josaphaz konongS oc hanns ak-
all kom til Guðs øyrnna þa lyptiztt vpp þegar hiartta konongS þui at Guð høy-
rir giærnna akall þeirra sem hann ræðazt oc var nv allt sen gort være af konongS henndi Hann hafðe nv alla skilníng fengit til fagnaðar af fortalum Josaphaz konongS Nu þottetzt Josapat hava funnit stunnd oc tima til sigrar mote þeim anndskotom er aðr hafðu lengi hapt valld yuir feðr hans oc at nv minndi hann fullulega fa frællst hann af þeirri villu Oc hof hann nv vpp af nyu firir feðr sínum høylsu røðo til samþykttar við guð hann sagðe honom þa marga luti oc mykla oc vndallega þui lika er hann hafðe alldrigi hyrtt aðr fyrst at vpp have af sialfum guði oc af hans vallde oc milldi oc at engi er annaR guð en faðer oc sunr oc heilagr anndde Marga luti birtti hann firir honom guðlegs atrunaðar bæðe synilegrar skepno oc vsynilegrar oc at hann gerði af engo efní alla luti Siðan gerði hann mannenn Oc skipaðe hann herra oc hafðingia yuir alla skepnv oc sialfraðan allra luta firir vttan eitt tre En þat kallaðe hann vizsku tre oc skilningar millum goz oc illz En firir afbrot þessa boðorðz þa var hann skyfðr or paradisar sælo oc hevir firir þui allt hanns afspringi langlega fylgtt oc með faret Allz-
skonar villu með fianndans aeggian vndir synnda bannde oc anauðar byrði gengit gløymt allavega guði en þionat fiandanom hegomlegom oc fagnaðar-
lausum guðum En þa er guði likaðe at frialsa með miskunn sínní skepnv sína þa føddezt i heiminn með faðvrlego boðe oc samgetannde hælgum annda sunr Guðs af heilagre møy oc reinni fru hinni sælo møy mariu hann þollde firir saker varar i verollddenne margskyns meinlæte oc vttan synnd oc vm siðir dauðann a hinum þriðia degi reis hann vpp Guð oc maðr skipaðe oss er a hann truum oc honom þionom til samu sømdar oc fagnaðar er oss var fyR fra visat Hann steig siðan vpp til hifna oc oss vpp lyptti til sinnar faðurllegar sælo þenna hinn sama truum ver aptr komannde til vpp reistar skepnu sinnar at giællda huerium verðuga ambun sinna verkka En þat er goðom monnum himinrikiss vist oc v-
enndileg sømd oc fagnaðr full-
komenn En illum monnum pinslir oc kuol firir vttan aflat með sorg oc vesolld v-
liðannda u fagnaðar Þetta allt sagðe Josapat konongr með margum stniallum orðom Oc sua huerssu guð er buinn miuklega við at taka allum þeím er með rettre iðran vilia til hans stnuazt oc af lata sinum syndum þui at engi er sua mykyl misgerð at eigi er meiri miskunn hans ef ver vilium til giæta oc sannaðe þetta siðan með margom dømom oc vitnum heilagra ritínga oc lykttí siðan røðo sinni Konongrenn komzt miok við er hann høyrði þessa hina fagru fortalv Guðlegrar røðo Hann hof vpp með harre raddu oc af hínum til fysilegazta hug oc iattaðe iesu kristo lavarðe sinum sik sialvan En af handum sagðe hann ser allre fornnre villu oc skurguða atrunaðe Oc allre diaflegre aeggian Oc ollum herrenom asiannde laut hann með litilæte Oc bað til hins hælga kross margss oc sannaðe ad drottenn iesus kristr skal enn vera komannde lavarðar oc lausnare allra kristinna þioða Hann gengr við oc asakar sik miok af hinni fornno villu oc sinni illzsku oc sialfs sins gr-
imleika oc þau hin myklu mann drap er hann vann opttlega a kristnum monnum þetta allt lastaðe hann oc lytti allavega firir sialfum ser hann gerðizt nv mykyll milleiks maðr oc sannz goðvilia sva at þat orð sannaðeztt nv með honom sem pall postole segir með þessom orðom þar sem gnogleg-
re miskunn með goðvilia Með vitrleik oc visdoms hins sæla lavarðar oc af guðs trausti oc millddi talaðe Josaphat sua stníollum oc skynsamum orðom firir hofðíngium oc vitringum at aller þottozt kenna oc sannlega finna heilags annda vitran oc vaktuztt vpp aller af hans fortalo oc lovaðv varn lavarð oc mællto sua sem eins mannz munní aller mykyll oc mattgr er guð kristinna manna engi er annar guð nema drottenn iesus kristr með feðr oc hælgum annda Hann er af ollum dyrkannde oc lofvannde vttan enndda Konongrenn fyllztizt braðlega með guðlegre ast oc þegar tok hann sialfr oll guð sinn þau er hann hafðe haleitlega sett i holl sínní sum gorr af gulli en sum af silfri hann tok þav hermilega oc rak niðr með golue Oc braut þav oll i sma stykki oc skipti þeim siðan með skynsemd millum þeirra er þurfannde varo Epttir þat fek hann mykyn fiollda manna oc let niðr briota oll blot hus guða sinna Oc let i staðenn vpp reisa storar kirkiur oc sømelegar til guðlegrar tignar Sva viða sem hans konongs riki var en diaflar þeir er ibrott varo rekner naugir or sinum hibilum fornnom øptto oc skraktto sannanndde vm fram alla luti at guðs kraptt oc matt verða aller lutir at ottazt allt folk oc fiolmenni er var vm huerviss hanns konongs riki runnv til oc flugu með allum skun-
da við kristilegre tru at taka Eptir þetta senndi Josaphat eptir byskope þeim er fyR var fra sagtt Sem hann kom þar þa skirði hann auiner konong með allre fullkomenne kristilegre tru oc skirn i nafne faður oc sunar oc heilags annda Josaphat konongr sunr hanns hollegr gerðizt þa anndlegr faðer auíners konongS sins faður hollegs Sem konongrenn var skirðr i reinssaðar vatne oc með hins hælga annda huggan þa gladdezt hann með vtalulegom fagnaðe Her eptir tok skirnn allt stormenni oc rikiss folk oc aller borgar menn oc allt annat folk vt i fra or heraðum oc kastalum oc varo nv gorver nyir synir af þeim sem aðr varo fødder til myrkra Sva mykyl miskunn guðs fylgði a þeim degi ollum þeim er tru toko at aller siukir oc sarer fenngo a þeim degi goða heilsu oc bot allzskyns sotta oc gengo aller heim glaðer bæðe at salo sottom oc likams Margar oc margfallegar iartteignir gerðuztt þar at þuí sinni þui at blæzaðr Guð villdi syna matt sinn oc staðfesta tru vara Þa varo gorvar margar oc storar kirkiur oc hinar endrnyaðar sem aðr varo niðr brotnar byskopar þeir sem aðr hafðu brott flytt firir ræzlo saker oc løynduzt i hellum oc fiollum gengo nv vt glaðlega hueR aptr til sinnar kirkiu oc sætess oc sua aller prestar oc reínliviss menn en i þa staðe sem fra varo dauðir forstorar þa varo aðrer með skynsemd i staðenn skipaðer Konongrenn gløymdi sua vanndlega oc firir let alla hina fornno villu sina oc iðraðezt með sua mykylli akefð hins fyrra liviss síns at hann gaf nv vpp allan konongs domenn vanndlega Oc fek vnndir valld sunar sins en sialfr hann settizt i einseto oc dreifði molldo a hafuð ser sem þa var syrgianndda manna siðr til Hann anndvarpaðe iðulega harlla haat oc þvo ser opttsamlega i sialfs sins tarom oc kallaðe a þann er huervitna er bað ser af honom liknar oc lausnar firir misverkka sinn Hann tok a sik iðran með sua myklu litilæte at hann dirfðizt varlla at nefna guðs nafn oc þo eigi nema með a eggian sunar sins sva gott skip-
tti fek hann a sínv livi oc veik a hínn viliazta veg oc sva sem hann sigraðe al-
la illviliaða menn oc ranglata af sinum grimleika oc illzsku þa sigraðe hann nv oc myklu frammar oc i sinv goðlynndi oc litilæte allra þeirra goðvilia er aðr varo i þeim landum Avinner konongr lifði siðan fi-
ora vetr oc var iafnan i hinni samu iðran oc i ollu litilæte til Guðs oc fek siðan sott þa er hann anndaðezt af Nu er hann kenndi at sa timi var komenn at hann myndi eigi lenngr liva þa tok hann miok at ryggiazt oc kom honom þa i hug huerssu martt illtt er hann hafðe gortt Josaphat konongr leitaðe við alla vega með fagrum fortalum at hugga hann oc letta angre hans oc mæltte sua til hans Minn hinn goðe faðer hui ert þv rygr eða hui sturllar þu hiartta sialfs þins Tru staðfastle-
ga a siavan guð oc iattazt honom þui at oll vegssemdar von er af honom huartt sem maðr er fiarre i heims ennda eða i have vt sva kennir oss oc prophetenn er þessor orð mæler þuaeð af yðr saur oc synddir oc reinsið verk yður með rettom vilia Reket brott illzku yðra or augsyn minni oc nemeð val at gera oc skal þeg-
ar allr suortte illgerða yðarra huitna oc lysazt oc verða ollu skini skirra oc biartare Ver eigi ræddr faðer oc yvazt eigi enskiss mannz illzska eða af gerð er sva mykyl at eigi er meiri guðS milldi oc miskunn þui at engi maðr hevir sua mykyt illt gort at eigi fær talu a komet En miskunn guðs er sua mykyl oc m-
argfolld at engi tunga fær þar vm røtt Með þessom hugga-
nar orðom endrnyaðe Josaphat konongr hug faður sins til goðrar vonar Konongrenn hof vpp hendr sinar oc þakkðe guði at hann hafðe slikan sun gevet honom oc mælltte með þessom orðom blezar se sa dagr er þu vartt føddr a hinn sælazte sunr eigi minn nema heldr himinrikiss faður Með hueri-
um orðom skal ec lova þik eða hueria ambun skal ec maklega giællda þinum goðvilia hueriar skal ec gera Guði firir þat at hann gaf þik mer Ec var tyndr oc tapaðr af guði en nv em ec funnínn af þinni leitan Ec var dauðr i illgerdum en þu hevir geuet mer lif Uvínr oc anndskote var ec allzvalldannda GuðS en þu hu hevir mer i sætt oc samþyktt við minn heRa Nu með þui at ec hevi eigi efni til ambuna ne giællda mote þinum goðvilia þa ambuni guð þer af mínní henndi er huerium hevir øret gott at geva optlega mælltte hann slik orð hann minntizt við sun sinn með astsamlegum kosse oc þo miok sorgfullum Avener konongr mællte með þessom orðom þu hinn gøzsko fulli guð vndir þinni forssio oc miskunn fel ec/ fel ec onnd mina oc salo eiliflega oc eptir þesse orð fekk hann hitt fegrsta anndlat allum asianndom er i hia varo Eptir þetta gerði Josaphat allum byskom boð abotom oc munkum oc allum aðrum lærðom mannum fa-
tøkom mannum allum þeim sem þvrptugir varo at þiggia almoso Hann stefnndi þingat oc hofðingium ollum oc þui folkke er nest var at sømeleg yrði vferð hanns af sunarlegre ast þa klokk nv Josaphat miok er lik faður hans var lagtt i grof groptr hans var goR i millum margra goðra oc heilagra manna Svnr hans let eigi hylia hann konglego skruði nema með idranar-
bunaðe i hervilegom harklæðom Josaphat stoð yuir groppt faður sins oc hellt vpp baðom hanndum sinum til himna oc kallaðe a Guð með þessom orðom Allzvalldannde guð þer gere ec þakker konongr eilifrar dyrðar þu einn matt þu einn matt allt er iafnan ertt vdauðlegr þik lova ec firir þui at þu firir-
lezt eigi bøn mína oc eigi hafnaðer þu tarom minum af þvi at þer likaðe at stnva feðr mi-
num fra illgerðom oc leiddir vnndir valld þinnar miskunnar skildir hann fra boluaðum a-
trunaðe dioflegra skurguða oc gaftt honom skilning til sialfs sins þik at kenna er sannr ertt ælskare manna Nu drottenn guð u synilegr oc af allre gøzko fullr skipa nv salo hans til hvilldar sætess oc høgliviss þinnar blæzaðrar asynar Minnz eigi herra minn a hínar fornno misgerðir hans þua helldr af með þinní mykylli miskunn innsigli synda hans oc samþykztt við hann oc til sættar við þa hina sælo hælga menn þína oc þa allra hellzt er hann let gri-
mlega með agirnnd døyða oc drepa suma með ellddi en suma með suerði oc með margum aðrum ogollegom dauða at þeir firir geve honom sina illzku huet-
vitna er þer mattolegt oc vallddu- 
legtt nema þat eitt egi at milldi þin miskunni eigi þeim er til þin stnvazt þat eitt er þinv magne vmattolegtt þui at miskunn þinn er yuir oc vnndir oc alla vega vm huerviss þína skepnv þu hialpr oc løysir alla þa er til þin kalla drottenn iesus kristr þer samer allt lof oc dyrð eiliflega amen Með slikum hætte flutti Josaphat fram bøn sina firir guðs augliti a allum þeim siau dagum gaðe hann varlla matar eða drykkiar eða suøfns-
huilldar kallaðe helldr iðulega a Guð með margum tarom oc mivklegre bøn hinn attannda dag eptir andlat faður sins Siðan gaf hann oc dreifði alltt vandlega þurptugum monnum sua giorssamlega at ekki var eptir varlla matte þann mann finna er nv matte þar fa-
tøken kalla allt gerði hann þetta a fam dagum at eigi skilldi hann heptta eða vti byrgia or paradiso of mykyl byrðr veralldlega auðøva fioratigi daga gerði hann ervi til minníngar eptir faður sinn Oc a þeirri stunn-
du stefndi hann til sin ollum hofðingium oc hirðstiorom rikiss./mannum oc riddarum borgar mannum oc bandom oc sua myklum fiollda almenníngs folks at vtalulegr fialldi oc heR var þar saman-
komenn þa settizt konongrenn a havan domstol oc mællte siðan þesse orð allum þessom ahøyr-
anndum Sua er nv sem þer seeð at faðer minn aviner konongr er nv fram farenn sua sem einn-
hueR fatøkr maðr oc eigi matte frialsa hann fra dauða oll sin konongleg sæla oc eigi sunr hans er mesta ælsku lagðe a hann oc engi annarra hans astuina þvi aller verða þann veg at ganga sem nv for hann firir þann domara til randzaks af ollum sinum verkum skynsemd at/ at giællda oc leiddi engan liðs-
sinnis mann ser til dugnaðar nema þau ein verk er sialfr hann gerði mykyl eða litil þetta lutskiptti verðr huerr veralldr maðr með ser til st-
angar at bera høyrið mik oc lyðit mer vinir mínír oc brøðr guð folk fagnaðar sælltt er sialfr kristr hevir erptt oc oðlazt i vt-
helling bloz sins hins blæzaða oc fra fornnre villu oc þungum þrældome ú-
vinarens løyst val vitu þer aller i vaRi samvist mitt vpp føðe huerssu er ec hevi krist ælskat siðan ec fekk fyrstra sínní skilning til hans þionastu oc hvers-
su ec hevi þessa heíms glys latet en einn guð ælskat Jafnan hevi ec oc fus veret mik i fra at drega harkke oc bangge oc þessa heíms drambe at ec mætta sua einslega i kyrsseto guði sialfum þiona En mik hellt i fra mote staða faður míns Oc þat hitt sama guðs boð orð er ollum byðr at søma faður sinn Nv se guð lofa-
ðr at ec hevi ekki ekki aflat i eptir læ-
te minu við hann þui at faður mínn samþyktta ec við guð oc allum yðr kenntt sialfum guði at þiona Eigi hevi ec þetta gortt nema sialfr iesus kristr með mer er bæðe frælsaðe mik oc yðr af bolfaðre villu hins grima anndzskota oc er nv firir þui tímí til þess at fullgera þat af mínní henndi sem ec heui Guði heitit þui at nv er su stund komen er mer høver at fara þingat sem Guði likar oc hann hevir firir séét oc høver mer at hefna heit min við guð Hvgleiðít val með skynsemd hurnn konong er yðr høver heðan i fra at hava yuir yðr þer vitið nu sialuer at þer eroð fullkomner i kristilegre tru með guðs miskunn oc ollum yðr er nv openberlleg hans boðorð giæt-
teð val oc gøymið sialfs guðs oc allra hans boðorða vikið engan veg af þesso oc skal þa Guðs mi-
skunn oc friðsemd iamnan siðan með yðr vera firir vttan ennda Sem folket hafðe høyrtt þessa røðo hanns þa vox þegar i þeim hinum mykla fioldda bæðe gnyr oc gratr oc allzskyns ill-
læte þui at þeir þottozt skemder oc suivirðir er þeir skyllu missa at hava hann konong er bæðe stoð þeim af verælldleg hiolp oc eilif huggan salom þeirra þessa luti sy-
rgðu þeir oc sagðe hueR aðrum at þeir skylldu alldrigi hann lausan lata nema honom hallda oc ser iafnan firir hafðingia hava þui at þeir sagðu at sua atte at vera oc eigi matte hann annat með re-
tto gera Nu er hann høyrði slikar allra manna røðor oc at eigi myndi tya i mote þeim at þrætta þa krafðe hann lioðs oc het at sua skyllddi vera sem þeim likaðe Hann bað þa alla fara með fagnaðe til sinna heimila en þat sa hann a þeim at aller foro með rygleikt heim aptr Siðan kallaðe hann til sin løynílega einn hofðingia er honom var miok kiær bæðe firir ætt-
støress sakar oc vitrleiks oc allz-
skyns annarrar mannanar vm-
fram alla indialanndz hafðingia firir vttan sialvan konongenn En hann het barachias sa hinn same er fyR var vm røtt þa er nachor stiornnu rims meistare lezt vera barlaam oc disputaðe i mote spekingum þesse hinn same barachias var þa buinn með guðs forssio oc miskunn mote at stannda falsre tru þeirr er spekingarner villdu fram flytia Opttlega bæðe arlla oc silla rødde Josaphat konongr barachiam at hann skylldi við taka konongs domenom ollum ec vil geva þer rikit allt til eignar oc giæzlo þess bað hann oc at barachias skylldi með guðræzlo oc goðvilia stiornna folkeno Josaphat konongr kuazt vilia þíngat vikia sem hann hafðe lengi til langat Barachias tok firir oc nittaðe með allu oc suaraðe þessom orðom høyr herra konongr ec se hu-
erssu ranglega þu dømer millum mín oc þin þui at røða þin er gagnstaðleg guðs boðorðom þui at guð byðr sua at maðr skal ælska annan iamkristinn ser sem sialvan sik oc þat eitt aðrum bioða er hann vill af aðrum beiðazt Nu seg mer þat með huerri skynsemd er þu villt þa þungu byrði a bak binnda er þu villt sials þins herðar vndan føra Með þui at þu lovar konongS. dom þinn oc rikiss stiornn þa haf sialfr þetta gott oc giæt val en ef nokkor salo harske er i huí byðr þu mer þat er mer se helldr til skemdar en til sømdar helldr oc til vnytzcemda en til goðennda Þa er Josaphat konongr fann at barachias mælltte sua miokk mote hans vilia oc sannaðe með skynsemd sín orð þa lette hann þessarre Oc a einni nott skamtt eptir þetta oc sem hann sa at fæst var vm hann þa ritaðe hann eitt bræf miok langt til allrar alðyðu i lannde sinv með hinum stniallaztum orðom a þesso bræve varo morg heilræðe af myklum goðvilia huerssu þeir skylldu fyrst at vpp have guði þiona með verðugu love oc virðulego livi með ymna song oc psalma gera hans milldi virðvlegtt lof Siðan var þat a bræve at þeir skylldu engan annan konong hava nema barachiam þetta hitt sama bræf lagðe hann i rekkiu sína oc gek siðan sua løynílega or hollenne at engi varð vaR við en þetta matte þo egi lengi løynazt þui at þegar i skuma-
skottene varð af hans saknaðe mykyt hark gratr oc ill læte oc skundaðu þeir þegar at byrgia firir honom alla stiga oc storvego þeir systu þetta skiott þui at þeir gerðv allavega firir hann Vm siðir funnu þeir hann i dal eínum hia aar fosse nokkorom þar sem hann hellt vpp hanndum sinum biðiannde til guðs a þeirri stundu dags er sexta bøn he-
itir a latinv aller þeir sem hann sa komozt við miok sumir klukkv en sumir greto aðrer avitaðu hann oc afuirðu firir sitt brotlaup En hann sagðe þeim þetta firir hvi have þer sua mykyt starf oc møð-
þeng til enskiss alldrigi skal ec yðar konongr vera lengr En firir þui at hann var ofliði borenn þa for hann með þeim heim apttr Oc stemdi til sin allum mannum birtti firir þeim sina raðagerð með staðfastum vilia siðan sag-
ðe hann þeim oc svor stora eiða oc sterkka at hann skylldi alldrigi siðan einn dagh með þeim dveliazt Ec hevi nu gortt sagðe hann með yðr allt þat sem mer bar eptir yðaRe þurptt oc alldrigi sparða ec enn mik ne mitt starf til yðarrar nauðzy-
nia synda ek yðr yðra sanna hiolp oc sannan atrunað til varss herra iesus krist oc sannan aflazveg synda oc gløpa oc retta gatu at ganga til iðranar oc vmbota lifs yðarss Vitið nv aller at ec vil nv þann veg ganga er ec hevi guði heítít alldrigi skalu þer mik sia optar þessa heims Oc eigi skal ec heðan i fra i nokkoro yðru male lut eiga þui at reinn vil ec vera vpp af þuisa Oc við-
skilldr allar yyrar misgerðir J engom lut let ec þat a skorta er ec kunna at gera eða mæla er ec vissa yðr þurptvlegtt oc Guði þægelegt þeir þottoztt nv vita at með engo mote matto þeir hann með ser duelia Nu syrgðu þeir miok oc rygðuzt er þeir sao at oll þeirra von oc astundan varð þeím at hegoma Þui nest tok Josaphat konongr i hond barichie oc reisti hann vpp oc mællte allum ahøyrandum gott folk þenna kys ec til konongS eptir mik til giæzlo oc stiornnar bæðe lanndz oc þegna barachias stoð i mote allt þatt er hann matte En þo at hann níttaðe oc mote staðu veíttí raðe konongS oc vilia þa varð þat þo at stannda i þuísa sem Josaphat likaðe oc honom var langu aðr i hugh Þui nest setti konongrenn barachiam i hasæte hann tok kononglega korono oc setti a hafuð honom með virðulego fingrgulli oc allu kononglego skruði Josaphat strezt siðan i austr Oc bað til allzvalldannda guðs firir barachie nyum kononge oc allu lannddz-
follke at guð skyddi sua firir honom sia oc allum þeím iamsaman sem hann vissi at þeirra þurptt gegndi Sem hann hafðe loket bøn sínní þa stner-
ezt hann til barachiam oc mællte sva þess bið ec þik oc sua byð ec þer at þu gerer sva sem postolenn ræðr allum hafðingium oc valldz monnvm at se va fyrst firir sialfum þer oc siðan firir allu folkke þui er heilags annda skipan hevir þik konong yuir sett at stiornna Guðs folkke þui er hann løysti oc frælsti með sialfs sins bloðe nv sva sem þu þionaðer Guði aðr með retto hiartta oc reínv hugskote þa legg nv sua myklu mei-
ra hug a at gera i ollum lutum hans vilia þui at sua myklu meira sem hann hevir þer i henndr fengit þui allu þykkyzt meira eiga at hei-
mtta af þer oc giællt firir þuí Guði goða ambun sinnar gøzsko gæt val hans boðorða oc hallt þik fra þuí ollu er þu venter at mote se hans vilia Þui er likazt saman at iafna til døma kononge er styrir riki oc skipstiornnar manne er marger menn roa a eínu skipi oc þo at einnhueR þeirra af vangiæzlo briote ar sina þa er þat þo allum skiparum litill harske En ef styri-
maðr brytr af galøysi i sioar harska styri skipsins þa er þat ollum skiparum harskasamlegr skaðe oc lifs hætteng en þo at eigi verði meira af en skips brott þa er þo styrimannenom mestr skaðe i þesso Sua hitt sama er oc hofðingium er þeir misgera at meira mein er þeim sialfum þat en allre alðyðu En ef sialf konongrenn giæter eigi sins embettess þa er þat allra skaðe rikra oc fatøkra þeirra er vndir hann velldi bua Se nv sua firir þui við at ef þv gløymir þui af vangiæzlo er þu ser nytzsamlegt vera þa skallt þu þola firir þat harðar oc harmulegar pinslir Varðveit firi þui sialvan þik með mykylli varygð Hata þa alla luti er þer ganga til syndda pall postole byðr sua halldeð friðse-
md við alla menn oc rein heilaglek þui at engi ser sa guð er eigi giæter þessa Hugleð oc huerssu ymíslega vm stnyzt hamíngiu huel veralldlegra sømda oc stnyr ymsu vpp a Sumir vaxa þeir er litlir v-
aro aðr en þeir lægeazt marger er aðr þottozt valldugir vera Sva skiptizt oc hugr mannzens vm optlega oc iðulega hann er optt oc stendr litla rið i sama stað giæt þuí val oc skiptt alldrigi þinum goðom oc milldum hugrenninngum þui at sa maðr er við huernn lut eða atburð skiptir sinv skaplyndi Sa synir sik sannlega vstaðlegan oc með litlum manndome ver þu oc fastr oc staðugr i goðo til allra nytzsemda Gerst alldrigi metaðar samr firir saker veralldlegra sømda hugleið iafnan i færssælo þinní brøyskleik natturu þínnar oc skiotlega brotf-
erð þina med vuísum dauða lyktum dylzt alldrigi i dauðanom oc ef þv hugsar þetta iðulega allt saman þa skallt þu eigi falla i synda divp helldr skallt þu iafnan ræðazt Guð sannan himíns oc iarðar oc ert þv þa sannlga sæll Sva segir dauið prophete aller ero þeir sæler er ræðazt Guð oc hans veg oc vilia gera en þetta vm-
fram oll annur hans boðorð virða oc varðveita Sæler ero miskunnsamer þui at þeir skalu sannlega miskunn eiga-
zat oc oðlazt oc enn i oðrum stað segir hann Verð miskunnsamer þui at sua er faðer yðar hímnesk miskunnsamr þetta boðorð høver allum hafðingium val at varðveita vm fram oll annvr en þeim allra hellzt er til hæst oc mest hafðingia-
doms ero kosner oc skípaðer Þu tekr nv barachias sagðe Josaphat við hinv hærsta hafðingia-
nafne með hinum mestom sømdom oc høver þer val firir þui þeim at likiazt eptir allum mætte þínum er þer gaf þessa virðing oc valld Af engum matt þu meir guði likiazt en þu later æ miskunn fylgia huerv male oc hon se yuir allu rettdøme Engi mannleg lyðni dregr iamskiott vinat-
to oc iam miok til guðs sem at veita þeim miskunn er þurvannde ero en þau gøzko verk eða almosa er firir ræzlo saker eða otta ero goR þau ero likazt falsaðom sømdom er þann svikia er a truir þa ef hann þarf til at taka en hinn er staðfastr er með goð-
vilia hann er iafnan vrugr i ollum þurptum Ver firir þui þurfsamr allum þurfanndum þui at slikr er guð oss sem ver erom þeim er var þurfua oc eptir þui sem ver siam oc høyrum þurptugra manna nauðzyniar sva skal Guð sia oc høyra varar nauðzyniar høyr fegins-samlega Guðs boðorð firir geveð aðrum oc þa skal Guð firir geva yðr gløymið oc þeim misgerðum er misgorvar ero við yðr ef þu biðr guð miskunnar oc likna firir þat er þu hevir i mote honom gortt þa gef oc þem miskunnt er við þik hva misgortt þui at miskunnar verk verða gollden með miskunnar ambunum oc lægezt guðs reiði við alla þa er goðvila oc miskkunn vennda til þeiRa er þurptugir ero Oc firir þuí er oss með skynsemd hugleiðannde af ver firir latem varom uvinvm sinar afgerðir firir vttan allan illvilia at sua firir geve guð oss full-
komlega giæt firir þvi þessa oc allu aðru þui sem þu hevir val vpp haftt staðfastlega milldi með skynsamlegre trv þeirri er fyR hevir þu nomet Varazt val oc viðr-
se at engi villa eða vantrv vaxe optar i þínv riki Giæt helldr virðulega þess sæðess er guð hevir saat i riki þínv at þu fører þat guði með fagrum auka oc þekkilegom avexttí a þeim degi sem hueR maðr verðr skynsemd at giællda af þui ollu er guð ler honom þa skalu aller goðer menn skina af sínní sælo biarttare en sol En illir menn hyliazt aller firir sinar illgerðar saker með þiukkum myrkrum oc eilifum skemdom Nv fel ec fyrst barachiam konong vndir guðs giæzlo oc allt þetta fiolmenní at virðulegr guð geve yðr allum saman himneska dyrð með sinum hælgum mannum oc eptir þetta fell hann a kne oc bað til Guðs með tarom firir allum þeim Siðan stnerezt hann til barachiam er þa var goR konongr oc kysti hann oc alla hofðingia vt i fra Nu matte sia tar renna af Josaphat baðe or augum hans oc or hiartta oc af þeirri ast sem aller hafðu til hans er stoðo vm-
huerviss hann þa þotte þeim sua sem nv mætte þeir engom koste val liva eptir hann allt folkk syrgði oc harmaðe hans til-tøke Sumir greto haat en svmir lagtt þeir kystu hann oc faðmaðv En þo gaðe engi firir angre at veita honom sua mykyt eptír læte sem vili þeirra til Vei er oss sagðu þeir er sua mykyls fagnaðar missum þeir kallaðu hann guð sinn firir þess híns mykla goðvilia saker er hann stnere til þeirra faður sinn sagðu þeir hann vera oc forstiorara oc giavara allrar gøzko oc goðenn-
dannda af þinv vití sagðu þeir kennom ver nv sannan guð þu leiddir oss af villv-
stig oc gaftt oss huilldar staðfestu i heilagre tru huat skal af oss verða eptir þina brotferð martt illt man oss hennda heðan ifra slik sorgfulleg orð mællte hueR oc annaR En hann huggaðe þa með margum hælræðom Oc stoðvaðe sua angr þeirra sagðe sua Með þui at ver megom eigi likamlega lengr saman vera þa venntte ec af guði skalu i himínriki staðfestu taka oc þegar sem hann hafðe þetta mællt þa gek hann ollum asiannde vt or hollenní oc aller með honom oc heto staðlega at þeir skylldu eigi aptr huerfua til hinnar samv borgar oc eigi hana opttar augum sia Oc þa er þeir komo skamt vt or staðenom þa sa hann at ekki mynndi tia at biðia þa með bliðum orðom oc hafðe hann þa framme heít oc harðyrði þui nest skilduzt þeir við hann með allu nauðgir þeir litv þo iðulega aptr hinir er mest mislikaðe gengo eptir honom i aðru augliti oc fylgðu honom til þess er myrk nott skilldi þa Með þessom hætte gek sa hínn vngi maðr or riki sínv feginn oc glaðr styrkr oc staðfaðstr i guðs þionastu sua sem komenn or langre vtlægð aptr i sitt fostrlannd eigit hann var klæddr eptir samre venív sinni Nest ser hafðe hann harklæðe þat sem barlaam hafðe gevit honom þa nott dualldezt hann i kote eins fatøks mannz oc for þar or klæðom sinum oc gaf husbandanom i husa leigu oc var þesse hanns hin siðazta almoso gerð hann oðlaðezt sua með sinum giofum bøner þessa fa-
tøks mannz til guðs miskunnar oc gerði ser hímneskan klæðnað i þui er hann klædde þann hinn fatøka mann hann gek siðan brott þann veg er leiddi hann til øyði markka hurkke hafðe hann með ser vatn ne brauð oc enga aðra føzlo engi oc annur klæðe nema hæro sina sva mykla fyst hafðe hann til guðs sialfs allzkostar at honom þotte þat allt enskiss vertt er hann þollde firir guðs sakar Miok sua varð hann allr af ser komenn likamlega af brennannda ast er hann hafðe til him-
neskrar fystar Salamon segir at sua er ast sterk sem dauði af þessarre guðlegre ast hitnaðe þesse hinn vngi maðr at hann drak miok sua af ser veralldar-
vit af þessarre drykkiu mæler david prophete með þessom orðom Sva sem moðr hiortr fysizt til vaz rennannda sua fysizt sala min til þin drottenn minn með þeim hætte sem salamon segir i bok þeirri er can-
tica canticorum heitir at sala goz mannz kallar til guðs ec em sivk oc sar af kiærleik astar þinnar Oc enn i aðrum stað segir enn salamon Syn mer andlit þitt oc lat mik høyra rodd þina þui at rodd þin er søt en anndlit þitt er fagrtt þessa fegrð oc þenna søtleik hafðu tendrat oc kueiktt ser i brioste hælgir postolar Oc hælgir mar-
tyress er ollu gløymdu firir guðs saker Vpp gavo þeir þessa heims glys giorssamleg gengo glaðlega vndir allar pinslir þui at þeir gaðo eigi firir akefð guðlegrar astar elldz eða bruna af þessom astar ellddi brann þetta hitt blæzaða ǰvngmenní er bæðe var tigurl-
legr at ætt oc eðli en margum lutum mætare i sialfs sins meðfe-
rð er firir let alla iarðeska dyrð oc trað vndir fotom allan likamlegan losta hann gaf vpp þessa heims rikdom oc villdi eigi vera sømdr af veralldlegom mannum hann kastaðe brott korono oc kononglego skruði oc mat þat eigi meira en kangulvavo vef En alla þa þrøng oc nauð er hann þollde i øyði markku þa gløymdi hann með allu oc song verss þenna iðulega drottenn minn festizt sala mín við miskunn þina þui at høgre hond þin tok mik til sin hann gek sua diarflega vm þa øyði mork sem hann hefði flyt oc vndan komet þungum þar sem hann hafðe af ser kastat þu-
ngleik veralldlegra sømda oc glællddezt æ við huertt fet er hann gek fram hann kallaðe sua huert sinní a krist sem hann være iafnan firir hans augsyn oc hann mætte iafnan suara hueriv orðe þui er hann mælltte til hans oc bað sua til Guðs Gef mer drottenn minn þa giof at eigi fysizt auga mitt vpp af þuisa til þessa heims synilegra luta oc eigi stnuizt heðan af hiartta mitt til veralldlegra sømda helldr fysizt augu min með ellegom tarom greið ferð mina oc farllengd mina með farsælom skunnda vndir þina forssio oc at ec mætta sem fyrst finna barlaam þinn hinn blæzaða þionastu mann syn mer hann braðlega þvi at hann var mer vpphalldz oc vpp-
hafs maðr með þinní miskunn allrar sælo lifs oc skynsemdar at ec mege af hans navist oc kenníng nema þann herskap er i mote þeim anndskotom høver af hava er her beriazt andlega i øyði markku mote þínum ast vínum at ec mege sva varazt oc viðr sia at engan sigr vinni þeir a mer Visa mer þann veg at ec mege sem fyrst til þin koma þui at sala min er sivk oc sar firir saker þinnar astar oc til þin fysir hana þui at þu ert lifs kellda oc heilsu brunnr slikt hugsaðe hann iðulega oc song hælgar bøner þær sem barlaam hafðe kent honom at þa skylldi honom skemri þykkia vegr sinn en aðr hann áát ekki nema gr-
os þau er hann fann þar her oc huar firir ser i morkkenne engan lut bar hann annan með ser en aðr er sagtt nema hæro þa er hann sueiptí vm herðar ser litit áát hann af grasum þui at hann hafðe mykyn vaz skort Jorðin var oll þuR oc vatzlaus enn var honom einna mest at meíni oc me-
ínlæte miðdegis skeið af solar hita oc gek hann eigi at minna þui at astar hiti hans sa er hann hafðe til guðs sigraðe oc sløktte þann bruna er hann þollde af solar hita En þo var honom þessor vesold oc meinlæte meiri en aðr hafðe hann alldrigi þolat Sa hinn illi oc hinn ovunndsiuki vuínr er mínkar allt þat er gott er gort matte eigi bera þessa hína myklu staðfestu er hann sa at fylgði þesso ívngmenni hann førðo at honom i morkkenne margskonar frestni hann gerði honom at hugsa oc a at mínnazt sømder kononglegrar tignar sínnar oc þa hina sømelego þionastu menn er vm hann stoðo alla vega bunir til allz eptir lætess felaga sinna fylgð vina oc frennda oc margra sømelegra vngra manna iafnalldra sinna at þar lysti alla at liva oc døya sem hans var vili til Eptir þetta skaut hann i hug honom stnapleik oc vesolld sinnar vero starf o sueita oc likams siukleika oc iðurllegt slikra vesallda Sva oc þann hinn mykla þorsta er nv þollde hann oc þo hava alldrigi þessa heims lyktir eða ennda þessa meínlætes oc kueikti nv fianndenn oc vpp vaktte ymsar hugrenningar i hiartta honom þvilikazt sem ritat er af einni freistni er fek hinn hælgi antoníus Nu sem andskotenn sa sinn veikleik mote staðfastum vilia þess hins vnga mannz þui at æ var hans hugr i einarðre astsemd til krist oc styr-
kti iafnan brøyskleik hans oc veikleik goð von oc staðfost tru en ens-
kiss virði hann annskotans aeggian eða frestni oc skamdezt nv fianndenn er hann sa sik sigraðan i hínní fyrstu samkomo oc greip hann þegar til annarrar velar þui at margar oc ymsar hevir hann framme oc freistar með sionhuervingum oc hegomlegre raun at raða oc skialua þa er i mote honom briotazt stondum stoð hann með br-
ogðno suerði berllega ognande honom at hagua hann ef hann stnerest eigi þegar aptr Þa er andskoten sa at þet-
ta tyði ekki þa tok hann a sik likam ogorllegra dyra er allavega þustu at honom gapann/ oc gnegiannde með hinni ogorllegazte rautan alla vega honom til ognar her eptir skiptti hann sik i eitr orma þa er ver kallum drachones oc aspides oc basilliscos en sa hinn vngi berserkr guðs gek fram með oskialvannda hi-
artta oc skipaðe æ hinn hærsta guð ser til vernndar þui at hann var æ vakr oc mæltte þa til fianndans sua sem gabbannde með spotsamlegom orðom þu suika fullr fallsare val veit ec huar þu ertt þui at allt er þetta þinir prettar þv hoftt vpp við hinn fyrsta mann slikt smiði með illv false oc hætter alldrigi siðan at suíkia oc hevir þu nu maklegt tol til þinna vela eitr fulla orma oc daleg dyr er ekki kunnv nema illt eitt hui freistar þu þess er þv fær alldrigi fram komet þegar i fyrstinní er ec fann at þetta varo þinir prettar oc fals fullrar velar þa ottaðumst ec ekki siðan Guð er minn hialps maðr oc mer þui engi otte a þinum ognom ec skal yvir-
ganga oc niðr troða oc niðr troða með fotom alla þina eitr orma Oc með krist markke skal ec leggia dramb þitt oc niðr drepa eítr-
orma þína oc alla aðra ærendreka þina aller leggiazt þeir oc spekiast firir allzvalldannda guðs kraptte varer andzskotar eptir þetta signaðe hann sik með iesus krist markke hinum hælga krosse Oc þegar iam skiott flyðu brot aller fianndans kraptar þav hin grimv dyr oc eitr ormar vrðu at engo þui likazt sem røkr firir vinddi oc vax firir elldi En hann gek glaðlega lovannde guð með staðfestu Siðan syndizt honom i morkkenne allz-
skyns dyr þau sem i øyði markkum feðazt sannlega oc með engo fianndans false En þo varo þav allzkostar raðeleg þvi at allr var vegrenn fullr af þeim hann hafnaðe þessarre hinni ræðelego syn sem hinni fyrri er fianndenn bar firir hann oc ge-
rði sua sem heilog ritning byðr at full-
komenn kiærlleikr guðs rekr brott allan otta oc ræzlo Nu var hann vm siðir sua moðr oc valkkaðr af margskyns vesalldum at hann var miok sva farenn Sem hann hafðe nv marga daga oc langa stunnd vafzt i þessom vesaddar veg þa kom hann vm siðir i þa øyði mork oc i þui konongs riki ligr er hennar heitir þar var barlaam firir verannde sa er hann hafðe lengst til langat þessa heims manna hann sløktte þar nv þosta sinn með goðo oc gnogo vatne er þar skortte eigi Tva vetr fullulega dualdeztt Josaphat oc villtizt i øyði markom for aptr oc fram oc leitaðe balaams oc fann hann eigi en allt gerði guð þetta til þess a proua hann oc røyna oc hans staðfestu hann var vm daga vti i allzskyns hita oc solar bruna i þeim lanndum er sva mykill hiti oc solar gangr at vtrulegt þykkir þeim mannum er þenna lut heimsins byggia þo at satt see i fra sagt vm vetrar netr la hann vti vndir hagle oc helo oc eigi betr mote þui buinn en i mote ofhita æ var þo hin sama hans sysla i hita eða kullda at leita barlaams oc hann at hítta með sva mykylli fyrst sem sa maðr er leitar með von vtalulegs fiar lutar margfallegar freistnir oc stora avar koste þollde hann af fianndanom oc hans ærenndrekom sua oc mykynn hungr þoldde hann þui at nv var hann komenn i þær øyði markker er firir ofhita saker vox ekki gras oc engi annaR avoxtr þa fann hann her oc huar vnndir steinum gras røtr þar sem hann grof iorðina til En hann var sua staðfastr til guðs astar at allr hans hugr oc vili dro hans nattura at þola þetta allt þekkilega þo at leítt være likamenom helldr en munughð eða losta semd til fysilegra þessa heims til þessarra luta allra styrktti hann guðs hiolp þui at von hinnar margfalddu miskunnar hans huggaðe hann oc einna helzt þa vm nætr er hann la oc hafðe hugh sinn til guðs þui at þa var hann firir vttan starf helldzt oc ahyggiv Sem þesser tveir vetr varo liðnir þa þotte josaphat tengiazt miok oc bað þa til Guðs með gratandum tarom segiannde syn þu nv mer drottenn minn þann sem mik langar mest til sannan þinn astvin oc mer hevir allt gott gortt oc ræn mik eigi firir saker synnda minna af þínni goðo miskunn Gef mer helldr verðleika at sia hann oc lat mik siðan i iamnre þionastu oc staðfestu með honom minum dagum lyktta Hann fann vm siðir með guðs forssio manna vegh oc fylgði hann þeim vm stund miok langa vonom braðare sa hann einn ermita er þann sama veg gekk hann skunndaðe til hans oc þreif hann þegar oc hellt honom baðum honndum með allu afle oc bað með mykylli akefð at hann skylldi birtta honom herbyrgi barlaams ermitinn sagðe honom allt hitt sannaztta bæðe vm barlaam oc sua herbyrgi hanns Josaphat skunndaðe þegar þvi likazt sem fus veiði maðr fylgir hundum sinum með akafre ras þa er ellta dyr a retto spore oc þui nest fann hann einn gamlan munk þann er synndi honom skilvislega barlaams herbyrgi hann gekk nv glaðr oc katr sva sem hann hefði fengit allt sítt afl oc fullan styrk sem sa er lengi føre at leita faður sins oc fynni hann vm siðir með fagnaðe þui at su ast er maðr ann firir guðs saker hon drypr oc dreivizt i alla líðv oc limi mannzens myklu heitare oc styrkare en veraldleg ast hann staðfestizt firir hellis-
durum barlaams knyði fast oc kallaðe oc mællte sua þu blezaðr faðer gac vt oc birtt mer þitt hítt millda andlit Nu gek barlaam vt oc þotteztt kenna af anndlegre birting þann sem hann kennddi með engo mote af likamlegre asyn firir saker vndarllegs skipíss er hans bunaðr var nv af þui er nest sa barllaam hann með fagre a syn oc blomannda anndlití vngrar ørsko En nv var hann suarttr oc samleit af sumars hita oc solar bruna miok harvaxenn með bleiku anndliti hiarlla miok ínn øygðan brarnar brotto af grat oc tarom oc allavega sialfum ser vlikan josaphat kenndi þegar anndlegan faður sinn þui at hann hafðe ekki skipt sínní asyn oc aliti þui er hann hafðe þa er nestom sa Josapat hann Virðulegr barllaam luttí i austrit oc bað til guðs þaksamlega sem hann hafðe loket bøn sinni með amen þa faðmaðe huarr annan með fegin sa-
mlegom hals fangum huaR hellt a aðrum sua fast at huarge villdi annan lausan lata oc huarge þottest saddr vera af annarss nyum fynnddi Nv sem lengi hafðe huaR séét a annan þa kystuzt þeir oc heilsaðe huarr aðrum með retto nafne þeir settuzt niðr oc røddozt viðr osaphat hof vpp oc sagðe honom allt þat sem gorzt hafðe eptir þeirra skilnað oc vm faður sins sanna trv Oc sua huerssu guð greiddi hans mal Siðan allt i fra vpp hafue oc til þess dags er þeir funnuzt Sem hinn gamle barlaam høyrði þetta þa var allt i senn at hann vndraðe oc fagnaðe oc gret aka-
flega oc mælltte þa miok fegin-
samlega dyrð se þer drottenn minn er iafnan ertt ner þeim er a þik kalla oc af allum hug ælska dyrð se þer iesus kristr konongr yuir allum lutum hinn goðviliaðe guð at þer likaðe at auka hundraðfallega sæðe þat sem ec sáaða i hiartta Josaphat þionastu mannz þíns oc gerðir af honom goðan akr karll at flytia oc fram føra til avaxtar oc auka þins sæðes oc guðlegrar forttalu oc fra at skiliazt fianndans villu oc atrunaðe dyrð oc lof se þer heilagr annde þui at þer er oll hiolp oc huggan fylgianndde þu gaft helgum postolom miskunnar giof oc siðan gerðir þu þa luttakara þessarra giæva Marga aðra þina þionastv menn sia huersu helldr þu i þesso rett boðorð guðlegs kiærlleiks er sua byðr ælska sua nanga þinn sem sialuan þik þu fer sialf til fagnaðar oc heilagrar huildar oc setr mik her einn eptir hugganar lausan firir vttan hiolp fyR en ec have fullkomlega nomet huernn hatt mer høver at hava i þesso livi þui at her ero margar dyR til inngangu En þo høfðe mer at þu segðir mer at ec mætta eigi villr fara nema helldr til þess sætess leidr oc ec mætta siðan frialslega i sitia Huat verðr af mer eptir okkan skilnað nema sa hinn fiolkundi fiande reisi vpp allauego gilldur vm huervis mik uvaran oc man þa af minni vangiazlo døya sala min eiliflega þui at þat veitir þeim ollum er eigi varazt eða viðr sia fianndans prettom bið helldr guð minn hinn goðe faðer at ec sia þeirra felage oc fylgðar maðr er sialfr leiddir þu fyrst til þessarrar truar at eigi dvelíumzt ec her einn dag eptir þina daga Sem Josaphat hafðe þetta mællt þa suaraðe hinn gamle barlaam með bliðum orðom eigi skalum vit sunr minn stannda i mote løynilegom guðs domom opttlega hevi ec beðet guð at vit skyldum eigi skiliazt andlega en sva hevir guð birtt mer at hann vill eigi enn at þu skilizt við þenna heim Helldr hevir hann sua firir seet at þu skalt enn vm stund i þessarre freistni staðfastlega í hans þionastu stannda at þin korona verði með sømelegre ambun þvi virðulegare at þu verðr i lengri freistni oc meiru starve til at stunda eigi hevir þu enn sua fullkomlega mote staðet at þu meger þa korono oðlazt er guð hevir þer með sømd oc sigri ætlat i eilivum fagnaðe her høver þer enn nokkora stunnd með starve at stunnda þui at þui ollu verðr meiri gleði þín þa er þu gengr inn i holl oc herbyrgi herra þins oc lauarðar Ec hevi nv miok sua hundrað vetra En i þessarre øyði-
mork hevi ec Guði þionat halvan attannda tígi vetra en þo at sua séé firir seet at eigi verði þinn alldr sua langr þa høver þer þo viðr at sia oc varazt sem guðr byðr at þu taker slikan leigu mala oc erueðe ambun sem sa tekr er langan alldr hevir oc lykr þo lifdagum sinum i mykylli elli Tak firir þui hinn minn kiærazte vínr með þakkum við ollu þui er guð hevir firir seet vm þitt mal hueR maðr er sua mattogr at Guðs skipan mege or stað føra ver firir þvi staðfastr at guðs miskunn giæte þin ef þu villt til stunnda Ver iafnan vakr oc vaR mote meinsamum hugrenningum En varðveit sua reinar hugrenningar sem hin eigurllegaztv auðøve stig huersdaga upp til goðra uerkka at þat mege með þer fyllazt sem vaR herra heitr sinum uínum sua segiannde Sa er mik ælskar hann uarðueitir val minar røðor oc faðer minn skal ælska hann vit skolum til hans koma oc eiliflega með honom vera með þessom hæilræðom oc margum aðrum fagrum fortalum huggaðe barlaam rygleik Josaphaz barlaam visaðe honom til þeirra ermita er nester varo honom oc þo miok fiarre at hann skylldi þar taka þa luti er høfðe til heilagrar þio-
nastu Josaphat rak sitt ærenndi með ollum skunnda þui at hann ottaðezt miok at barlaam myndi aðr liflatenn vera en hann køme apttr honom þotte sem þat være hans mykyll skaðe oc þungr atburðr er hann skylldi missa hans hinna siðaztu heilraða við skilnað þeirra gaf barlaam Josaphat faðurlega blæzan Sem hann hafðe a litilli stunndu langa leið faret þa systi hann val sitt ærenndi oc kom skyndilega aptr Oc hafðe þat allt með ser er hann var eptir senndr Hinn hælgi barlaam vigði guðs þionastu oc nøyttí sialfr síðan oc þui nest Josaphat þa gladdezt miok hugr hans siðan foro þeir til matar eptir sinní siðveniv oc nørðe barlaam Josaphat a nyaleik af blæzaðum fortalum lægeannde oc sagðe sva þess vente ec minn hinn virðulege sunr at eigi situm vit heðan i fra baðer saman yuir einv borðe þessa heims þui at ec verð þann veg at ganga er nv leiðir hinn valldugi stiornnare mik a þann hinn sama vegh er minir firir feðr oc forellriss-
menn hava gengit þer høver nv heðan i fra guðs boðorða at giæta með vrugri staðfestu at þu skilizt eigi livannde or þessom stað sva sem ec hevi kennt þer oc sagtt Minnzt oc iðulega mins þurftugss oc þins litilegs felaga glæzt iðulega glaðlegre gleði með guðlegum fagnaðe þui at þu hevir fengit gott skiptti metþ fausk oc fuka þa sælo er alldrigi ændezt nv skunndar brat ambun þín þui at sa kømr skiott er þer skal giællda verðuga starflaun hann kømr at randzaka oc at vitia þess víngarzt er þu hevir plantat oc lykr þer haleita ambun firir þitt starf trygleg heit oc vttan allz fals segir hinn hælgi pall postole sua ef ver þolom aller samtt pinsl oc dauða þa skalum ver sælega saman sælega liva en ef ver erom sunndr dreifðir þa skalum ver oc vera saman sankkaðer i eilifu riki oc enndalausu þui er skin biartare allv liose oc verðugir at vera með heilagre þringu oc alla þa nott talde barlaam firr iosaphat slikar fortalus En hinn goðe Josapat þollde allauega illa þeirra skilnað Nu þa er daga tok þa lauk hann røðo sinni oc hellt vpp siðan hondum sínum til guðs honom at þakka sina miskunn oc mællte sua Drottenn guð minn er hueruitna ert nalegr oc allu ræðr þer gere ec þakker at þu firir lezt eigi litileik minn þu gaft mer skynsemd til sannrar iattanar i veg þinnna boðora gerðir þu mik uerðugan at luka minum lifdagum Nu minn dyri drottenn oc milldr miskunnare Tak mik nv til þinna haleitra herbyrgia oc gløym þui allu er ec misgerða mote þinum vilia uítannde oc uvítannde Varðveit oc val þenna þinn þionastu mann er ec skillda með þinni forssio firir sia fræls hann oc løys fra ollum veraldlegom vannda oc þessa heims vaða gef honom valld oc vít yuir at stiga allar fianndanns gilldrur er hann heuir með velom firir þa lagt er hann vennter at a þik vilia trua mínka þu hinn mattoge allt afl anndskotans oc gef þinum þræle styrk at leggia oc vnndir fotom at þroða allt megin hans send þionastu  mane þinum or himnum heilags annda miskunn oc gef honom styrk mote sinum vsynilegom uvinum at hann mege oðlazt af þínní giof sigr oc korono lovizt þitt nafn með honom þui at þer somer oc samer lof oc dyrð vttan ennda Sem hann hafðe loket bøn sinni þa tok hann Josaphat til sín astsamlega með fagrlegom halffangum oc minttizt við hann með reinlegom kosse þui nest signaðe bralaam hann oc sik með hins hælga kross markke oc rette i fra ser føtr sina oc lagðe henndr sinar saman þvi-
likazt sem hann villdi sia oc annddaðezt nv a þessarre stunndu miok alldraðr maðr með goðom enndalyktum með guðs forssio osaphat lagðezt vpp yuir hann oc gret akaflega med harmulegre annduarpan oc þuo siðan likam hans i tarom sinum Siðan sueiptti hann lik með harklæðe þui er hann hafðe gevit honom i fyrstunni þa er þeir funnuzt heima i holl faður hans allan þann dagh oc nottena með song hann salma oc hælgar bø-
ner oc vætté milli salma-
songs hinn virðulega likam fostrra sins með minnilegre tara ut vt helling En siðan er dagrenn kom þa grof hann grof ner herbyrgium þeirra oc með mykylli virðíng oc goðvilia lagðe hann þann hinn fagra likam vpp a herðar ser oc bar til grauar oc lagðe siðan niðr oc iarðaðe anndlegan faður virðulegr sunr Siðan rette hann með allum hug oc vilia hendr sinar biðiannde til guðs með þessom orðom Hinn mattogazte guð høyr bøn mina þui at ec øpe til þín miskunna mer þuí at ec leita til oc til þín fyssizt anndlit mítt stnv eigi miskunnar andliti þinv i fra mer ver hialppare minn oc seg mer heilagt logmal þitt til vega rettennda þinna greið ferð mina til rettra stiga fra vallde vuina mina oc lat mik alldri verða vndir vallde minna vuina þui at alla vega risa þeir vpp i mote mer með meinsemdom en þu ert guð oc hialppare minn fra þui fyrsta sinní er ec fek skilníng þinnnar dyrðar Engi er oc annar hialps maðr minn nema þu einn alla mina astunndan hevi ec vnndir þinní forssio folget skipa þu firir þui allre minni atferð er allre skepnu þinni stiornar til fagnaðar oc frelsis þeirri er þinní forssio vill fylgia lat mik drottenn minn visan verða þess vegar er þinn er vili til at ec ganga þui at þu ertt sannr ælskare allz mannkyns gef mer þetta at þiggia firir verðleika saker oc bønar hinn blezaða barlaams þins þræls oc sannz þionastu mannz þu ert minn sannr guð þik skal ec dyrkka faður oc sun oc hinn hælga annda At lokenne bøn sinní settizt hann niðr a grouena oc af sua mykylli sorg oc møðe sem hann þottezt nv i vera stadr þa sofnaðe hann þui nest syndizt honom miok ræðeleger menn þeir hínír samu er fyr hafðu synzt honom siðan toko þeir til hans oc leiddu hann a þann hinn mykla oc viða voll oc her eptir til hinnar samu borgar er sømelega var skipað með hinum biarztazta bunaðe Sem hann gek inn þa møtte hann liosom monnum sua at allauega skein af þeim berannde i honndum fagrar koronor með vnndarlegom biarttleik alldrigi hafðu menn aðrar slikar seet þa spurði Josaphat huerium ero þessar koronar bunar er sua somasamlega skina þeir suaraðu ein af þessom koronom er þer ætlað firir sakar þess hins mykla fioldda er þu hevir með þinum fortalum til guðs stnuit oc enn skal hon með meiri sømd oc somasamlegre fremd fullgerazt firir þessa ermitis livis sakar er nv ertt þu i stadr er þu villt her með staðfestu i guðs þionastu þínv livi luka En su annur korona er þu satt hon er oc þin en þer høver þo at fa hana feðr þinum er af þinum forræðom oc forssio fek sanna iðran oc firir let hann hínn fornna ilzsku vegh er hann hafðe lengi fylgt með villu oc vantru oc samsættezt hann við sialvan guð Sem Josaphat hafðe þetta høyrtt þa komo honom miok ymsir lutir i hug þui likazt sem honom mislikaðe nokkot þetta oc sagðe sua huersu ma þetta vera er nu høyrða ec at faðer minn skal nu iafn vera at verðleikum við mik þar sem ec hevi þolat firir guðs saker morg vanndræðe með margskyns nauðum oc hinu harðaztu meinlæte oc hann i iðran sinni sva skyndilegre oc skiotre slika ambun oðlazt sem hann hafðe þetta sagtt þa saazt hann vm oc hugðizt skylldu sia barlaam asakannde sik með brigslum oc viðr sik mælannde þesse orð Josphat með þema hætte sagða ec þer optt samlega firir aðr at þa þu yrðir rikr oc auðigr þa myndir þu eigi vera goðgiærnn oc ivaðezt þu miok i þesso orðe En nv ryggizt þu vuitrllega af þui at þu ertt settr til slikrar sælo sem faðer þinn oc honom iafn at verðleika goR hui glæzt þu eigi helldr oc kiætezt af þui er guð hevir høyrt bøn þina oc af þinum verðleika er hann fra heluítí frælstr oc til fagnaðar leiddr þetta gerði allt þinn verð-
  
leiki við guð firir honom Josaphat þottezt nu suara barlaam þeim orðom sem hann var iafnan vanr Miskunn faðer minn seg mer huar byr þu nv eða huar er þitt heimili honom þotte sem balaam suaraðe honom a þessarre hinni myklu sletto oc hinni fagru oc þessarra hinni sømelegre borg hevi ec eignazt heimili beint i miðium staðenom er alla vega lysir með skinandum geislum þa þottezt Josaphat biðia barlaam at hann mætte fylgia honom i þa hina sømelego borg oc þar iafnan með honom dueliazt/ barlaam suaraðe enn er eigi sa timi komenn er þu meger i þessom herbyrgium heimili hava meðan þv ert i veraldlegom likam en ef þu giæter með staðfestu þeirra boð-
orða er ec kennda þer þa skalt þv bratt slik hibili hava oc hina samu dyrð með þui likri gleði oc slikum fagnaðe oc skalum vit baðer vera samt iafnan i eilifum fagnaðe Eptir þessor orð barllaams vaknaðe Josaphat a þeim stað sem hann hafðe sofnat hia grof barlaams hann þottezt nv allr vera fullr af fagnaðe af þeirri hinni myklu dyrð oc skiru liose er hann þottezt séét hava oc lovaðe hann nv guð af allu hiartta oc gerði honom margskyns lof með ymna song oc maR-
gum aðrum agiætom bønom Alla sina lifdaga dualdezt Josaphat i samo øyði mork oc var hans með ferð likare engla livi en manna oc alla vega aukaðe hann sitt meinlætes lif eptir dauða barllaams myklu frammar en aðr hafðe hann þui at hann minntizt a samu fortalur oc heilræðe er barllaam hafðe talt firir honom fím vetr oc xx hafðe Josaphat þa er hann firir let oc vpp gaf veraldar-
livi oc þa er hann stnerezt til hermita livis en xxx vetra oc v vetr lifði hann i øyði morkum Mykynn fiolda af salom løysti hann oc frelsti með sinum raðom or fianndanns vallde oc ofraðe vnndir guðs vald honom til lofs oc til dyrðar en þeim til eilifrar lausnar oc ma val sua mæla at hann odlaðezt i þesso postola verk oc þeirra verðleika En af ollum sialfs sins vilia þa var hann sannr martir firir þui at traustlega oc diarflega iattaðe hann krist sannan guðs sun vera huartt sem a høyrðu konongar eða hofðingiar eða her menn þa var hann sannr predicare guðs milldi oc mattar Mykynn fiolda vreinna anndda sigraðe hann i øyði morkum með vrugri mote staðu lægðe oc niðraðe með iesus krist marke oc kraptte oc varð hann firir þui luttakare himneskra giæva með guðlegre miskunn her með hafðe hann reinnt hiartta auga af allre syndlegre oc veralldlegre fyst oc ratt af ser með víti oc vaskleik myrkri oc meinsemdom vreins livis firir þui at hann hugleiddi með fullkomlego at hygli himneska luti sem þeir være honom huerss daglega firir augum oll hans fyrst oc vili var ekki annnat en ælska krist oc honom iafnan at þiona hann truði sua staðfastlega a hann sem hann være iafnan i hans augsyn eptir þui sem prophetenn segir Ec sa Guð iafnan með asyn mínní oc firir þui at hann er iðulega a høgre honnd mer þa ottomzt ec ekki oc enn segir prophetenn sua i aðrum stað sala mín nalgaðezt þik oc firir þui tok høgre honnd þin mik drottenn minn Sannlega tengdizt guðs miskunn við salo hans með vløysilegre samtengíng alldrigi minkaðe hans ast eða vili i þessarre freistni oc ekki skiptti hann harðleik liuis sins fra hinum fyrsta degi oc til hins siðazta hann varðveittí eigi at eins íamlega sina metferð fra øsko alldre oc til elli daga nema helldr steig hann iafnan vpp með harðlivi til hærra kraptta Oc firir þui eignaðezt hann með erveðe reina ambun oc himneska starflaun Vm siðir er hann hafðe til lyktta leiðt sina andlega metferð oc livi þa gerði hann þeim þakker er með sinni miskunn kallaðe hann fra veralldlegre villu oc firir þui afsagðe hann ser heimínn Oc af þeirri fyrst er hann hafðe til guðs iðulega þa var hann ofraðr firir andlit guðlegrar asynar en þar með þeirri korono koronaðr vrðulega er honom var langu aðr firir heitit iafnan verðugr at stannda i guðs augsyn at oðlazt með honom hímneskar sømder i eilifri gleði með Guðs syni sialfum Sem hann hafðe sina salo vndir hans valld folget þa skildizt onnd hans við likamenn oc for til livannda rikiss þar sem er ørenn sonngr sømd oc sæla vtalulegra engla A þessom sama tíma vitiaðe guð oc birtti andlat Josaphaz þeim hinum sama ermita er honom hafðe skilvislega sagt huar er barlaam bio Ermitin for þegar skyndilega þingat i þann sama tima er Josaphat var enn varrlla anndlaus hann sømde andlat hans með hælgum lofsongom oc hellttí vt ælskuleg tár huarttueggia honom til virðingar oc seer til verðleika við hann Siðan fullgerði hann allt þat æmbette er kristnum monnum høver at hava eptir anndlat sitt oc eptir þetta opnaðe hann gof barlaams oc iarðaðe Josaphat i hia honom andlegom feðr sinum þui at þat samde val at þeiRa likamer være samt a iarðriki er salor þeirra varo sannlega saman tengdar i hímínriki Siðan syndizt þessom ermita i suøfne sem einn ogollegr maðr køme til hans oc segði honom oc bauð honom með harðyrðum at hann skylldi skyndilega fara til indialanndz oc finna barachiam konong oc gera honom allt kunnigtt þat sem fram hafðe faret vm þa Josaphat oc barlaam hann for þegar með allum skunnda til konongs oc sagðe honom Guðs vilia oc sina vitran Barachias konongr let þegar ærennde ermitans oc bivggi ferð sina miok fiolment með sømelegre fylgð oc fagru farunøyti sem hann kom til hellis þess er þeir lago i þa klok konongrenn sialfr oc aller þeir er honom fylgðu Eptir þetta opnaðu þeir grovena oc sa þar barlaam oc Josaphat með ollum limum sinum heilum oc með vskaddum likamum oc i engom lut eða asyn brogðet nema sua sem þeir hefði nylega lifuannde veret i sinum hinum sama klæðnaðe bunir Kononongr tok vpp likame þeiRa oc lagð i fagrar hirðzlur oc flutti siðan heim með mykylli sømd til Indía-
lanndz sins rikiss Nu sem oll alþyða fra þesse tiðenndi a india lannde at sua hafðe allauega at borezt þa for til ll folket bæðe af borgom oc heraðom oc sua viða af þeim rikium aðrum er vm-
huervis lago at biðia ser miskunnar til guðs með verðleikum þessarra tueggia nykommenna heilagra man-
ma með ymnum oc lofsongom með margskyns ofre mykyls fiar oc auðøva sva mykyt lios ske þar at aller vndraðu oc a sao oc þar af mællte einn sa maðr er þar var meðr vitrlleiks orðom Her ma sia sage hann lysannda lios yuir sannum sunum sunum liosens oc rettom erving likamer þeiRa var settir með mykylli sømd oc sømelegre virðing samv hafuð kirkiu er Josaphat konongr let fyrst gera i hafuð borg rikissins þa gerðuzt margfallegar iartteignir er þeirra lik-
kamer varo niðr settir þui at guð villdi birtta miskunn sina með verðleikum þesssarra sinna þionasta manna til lofs oc til dyrdar sins blæzaða nafns konongr siafr sa oc allr sa fiolddi er þar var sao þær iartteigir er guð gerði þar Sem þetta fraazt vm annat konongs riki þa foro þingat fiolldi siukra manna oc fengo þar aller hiolp oc heilsu sinna sotta Sialfr konongrenn er allt var kunnigtt athæve Josaphaz let rita skynsamlega allt fra vpphave oc til ennda En þeir aller er høyrðu styrk hans oc staðfestu vnndaraðv oc lovaðu guð i ollum lutum er slik storvirki vinnr með verðleikum sinna heilagra manna oc þa dyrkkar i valldugum giofum sinnar miskunnar Her er nu komet til ennda oc lykta þessarrar sagu er ec ritaða eptir minni kunnastu sua sem ec hevi sannazt nomet af virðulegom monnum er sannlega oc firir vttan fals sagðu mer með hinum sama hætte Nu geve guð sialfr iesus kristr þeim er lesa oc allum þeim er lyða at þessor frasogn verði þeim til fremdar oc frama oc sømdar oc sama at þeir mege oðlazt oc eignazt himneska sælo með þeim ollum hælgum er guði likaðu fra vpp have hemsins Oc i þeiRa felagskap i eilifum fagnaðe finnazt með verðleikum oc bø blæzaðra guðs þionastu manna barlaams oc Josapaz er þessor saga er i fra sogð til lofs oc virðingar varom herra iesum kristo hans nafn er lovat oc blæzat oc hanS hin agiæta tign oc dyrð með feðr oc helgum annda firir vttan ennda 