Almattigʀ guð  verande satt lios  hueʀ er liosit elskar . ok gerer alla luthi meðr liosi  byriande rettlegha ok vel viðrkíæmiliga heimsins skapan ok smið af liosinu . A fyrsta deghi  sua sem saght er at hann skapaðe himín ok iorð . þat er efni ok sua sem frío til hímíns ok iarðar  ok þar meðr allra likamligra lutha  sua segiandi  verði líos . ok þegar i stað varð liosít . ok þat sama líos meðr sinni birtí ok vmferð giorði þria natturuligha dagha . þar til er sol ok ønnur hímíntungl voru skapað a hinum fiorða deghi . Eigi skulum ver þann skilningh eðr hugleiðingh a hafa fyʀ sogðum guðs orða greinum  