 oc reini fǿzlo oc goðom drycc . get þer uel at borði þinu  ef þu átt þess coste . En eptir mat þa gǿrðu anattveggia  at sofna litla rið eða elligar gacc nǫccura rið oc scemt þer oc sezt um  hvat er aðrir goðir kaupmenn hauast at . eða noccurr nyr uarningr se sa komen til bøiar  er þer se nauzynligr at kaupa . En er þu kømr aptr til herbergis þins þa ransakaðu uarning þin  at hann uerði eigi siðan firir spellom  er hann kǿmr þer i hendr . en ef spell ero a  oc scallt þann uarning selia  þa leynðu eigi þann er kaupir . syn honom þau spell sem a ero  oc semit siðan kaup ykat sem þit megot  þa heitir þu eigi svikare . Met oc uarning þinn allan i gott uerð  oc þo þui nær sem þu ser at taca mon  en eigi or hóve  þa heitir eigi mangare . En þat scalt uist hugleiða  at á hverre stundo er þu matt þic til tǿma  at minnaz a nam þitt oc allra mest um logscrár  þuiat þat er raunar  at allra manna uit er mina en þeira  er af bocom taca monuit  þuiat þeir haua flest uitni til sins froðleiks  er bet ero lærþir . Gǿr þu þer allar logscrar kunnar . en meðan er þu uilt kaupmaðr uera  þa þarftu engan rett þér meirr anan kunan gera en biarkeyiar . En ef þer ero log kunn  þa uerðr þu eigi beítr ulogom  ef þu att ma-lom at scipta við iamnmaka þina  oc kantu at logum suara ǫllum malom . En þo at ec rǿða flest um logmal  þa uerðr engi maðr aluitr  nema hann kunni goða scilning oc hátt a ǫllum siðum  þar sem maðr verðr staddr . oc ef þu uilt uerða full-comenn i froðleik  þa nemðu allar mallyzkur  en allra hellzt latino oc uolsku  þuiaꞇ þǽr tungur ganga uiðazt . en þo tyndu eigi at helðr þinu mali eða tungu . Gvð þacke yðr  herra minn  at þer synið oss sva astsamliga frenzemi  at þer synet mer alla þa lute  er mer veri nauzynliger  ef ec bera giptu til at nema  eða muna eptir  ef numit yrðe . En ef yðr synaz noccorir lutir enn nauzynliger þessarri røðu  þa uil ec giarna með athyggli til lyða . Ero en þeir lutir  er uarla ma missa í þessarre røðu  oc ma þo vel luca með sciotri røðu  ef sva synez . Venðu þic iannan sem vacrastan mattu  oc þo sva  at eigi spilli heilsu þini . venðu þic sialdan rygguan  þuiat rygt hugscot er iamnan siukt  heldr uerðu iamnan bliðr oc letlatr  iamnhugaðr oc eigi mislyndr . verðu lastvarr sialfr  oc ken hverıom mani gott  er þat uill af þer nema . oc þyðzc iamnan ena bezto menb . Gét þu uandliga tungo þinnar  þui at þat er uirkta ráð  ꝼirir þui at tvnga þin ma sǿma þic  oc tunga þin ma døma þic . oc þo at verðir reiðr  þa mel þu fatt oc eigi breði mæli  þuiat eítt orð ma þat mela i breði  ef maðr getir eigi  er siðan vildi hann með gulli keypt haua  at umælt ueri . Enda veit ec enga þa hemnd  þo gere marger  er maðr fremi minr sialvan sic á  en hann deili illom orðum uið anan  þo at hann eigi usett at scipta uið hann . Þat scallt oc uist uita  at engi er einn øðre craptr eða sterkre  en maðr fae vel heft tungo sina fra muneiðum eða illyrðum  eða soguisi oc ǫllo tungu-scøði . En ef þer verðr barna auðit  þa lattv ecki þitt barn iðrotta laust uerða upp alit  fyr þui at þa er von  at maðr fae halldeð sic hellzt sialfr til monviz eða iðrotta  ef hann tekr sialfræði  ef hann verðr auita í øsku  meðan hann er undir raðnigu  Enn ero þeir lutir  er þu scalt sva flyia oc varaz sem fiandan sialvan . þuiat er dryckia oc tafl  oc portkonor  oc þrétur oc kǫst oc viðlogvr  þuiaꞇ af þessom grunduǫllom timbraz enar mesto hovot ogévor  oc fair einir muno lengi last lausir eða gløpa  ef eigi varaz þes-sa lute . Nemðu uanꝺlıga birting lopz oc gang himintvngla  dégra far oc eycta scipan oc kvn vel at scilia oc marca hver-so þuer eða vex ukyrleikr sioa  þuiat þat er froðleikr oc þo nauzynlict at kunna þeir er farmenn scolo vera . gerðu þic tol-uisan vel þat þurvo kavpmen miǫc . En ef þu uerðr þar staddr  sem umboz maðr er konongs eða anars hǫfðingia þess  sem þar hevir lansz stiorn  sem þa verðr þu staddr  þa ger þa þer at uinóm  oc ef þeir fremia nocour navzynlig utboð af hende landzhǫfðingja   þau er til seglbóta se fallen  ef þarf til at taca . nalar margar oc ørna þræðr eða svptingar . þo at slict se smalict at geta  þo er þat opt at til slíks þarf at taca . Saúm þarftu ok mikinn a scip at haua iamnan með þer sua storan sem þui scipi hevir  er þa hever þu  hvartveggia reksaum oc noðsaum . Sokner goðar oc smiðar ǫxar . scolpa oc nafra oc ǫll onvr þau tol er til scipsmiðar þarf at hava . þessa lute alla er nu hevi ec nemda  þa scallt jamnan minnaz at hava á scip með þer  ef þu ferr caupfarar oc attu sialfr scipet . En ef þu kømr til kaupstaðar  oc scallt þar dueliaz  þa tac þer þar herbergi  sem þu spyrr spakaztan husbuanda í bǿ oc uinselastan beði uið bıar menn oc kononggſ men . haf þic vel iam-nan at mat oc at clæðum  ef þu at́t þess coste . haf oc alldrigi uspaca menn eða svarfsama i motuneyti með þer eða i sveit  uerðu sialfr sem spakaztr  oc þo sva at eigi þoler þu scemðir eða stora brigzla staðe firir obbleyðe sacar . En þo at navzyn-ligar sacar þreyngve þec til uspectar  þa gersc þu eigi braðr i hemndom fyrr en þu ser  at uel uerði framgengt oc þar come niðr sem maklect er . en eigi scallt lauprifr geraz  ef þu ser at eigi ma framkvemt uerða oc leita þu þinar sømðar þo at siðarr verði  nema hinn bioðe sva at ser uel sømðr . En ef fǽ þit tekr mikinn voxt  þa sciptu þui til felax i aðra staði  þangat sem þu ꝼerr eigi sialfr  oc ver þu uandr at felax monnom . Iamnan scallt almatkan gvð oc ena helgo mey mario laꞇa eiga nǫccot i felage með þer oc þann helgan man er þu hevir optaz a callat þer til arnaðar orz  oc gǽt þess fiar uand-liga  er helger menn eigo með þer  oc fǿr þat iamnan trygliga til þeira staða  er þat var til gevet fyr ǫndverðu . En ef þu at́t allmi-kit fæ í caupferðum  þa sciptu þui i þria lute . leg einn lut í felag við þeim monnom  er iamnan sitia i caupstoðum oc se þar tryg-ver oc kvne uel uið caúp . En tveim lutom sciptu í ymisligar caupꝼerðır  þa er sizt von  at allt uerðı sen firir tionum  er í morgvm stǫðum er fé þitt senn  oc er þa uon hellzt  at i nǫccoꝛom stoðum halldez  þo at fiarhascar kune iðuliga at berazc . En ef þu sér at alogað tekr fe þitt at vaxa storum i caupfǫrum  þa tac þu af tva lute oc legg i goðar iarðir  þuiat sa eyrir þickir optazt uiss uera  hvart sem heldr er  at honom er sialvom avðet at meta eða frendum hans . En þa mattu gera hvart er þer synez við en þriðia lvt  at hava i caupferðum lengr  eða viltu allt i iarðir leggıa . En þo at vilir fø þitt lengu haua i caupfǫ-rom . þa hettu sialfr at leggiaz i hof eða i caupfarar landa a meðal  þegar er fǽ þitt er fullvaxta  oc þu hevir ranzacat siðu maanna sem þer snezc  oc mun uandliga alla þa er þu sér  hvart sem ero goðir eða iller . Mun illa siðu til vðsyndar  en alla goða siðu til nytja siolvom þer oc ǫllum þeim  er af þer uilia nema . Þat er uist navzynlict hveriom þeim  er foruitnaz uill slica lute  sem nu have þer um rǿt at scilia vel huat mest uerðr muna vandliga siðan epter  þat sem hann heyrir . En með þui at þer gatuð litlu fyrr i yðarre røðu þeira luta sumra  er ec scil eigi með hueriom hætte fram fara  oc heve ec þo leitt at huga með mer . Þat er vm birting loptz oc ukyrleic sioar . nu með þui at þer baðut at nema þa lute  oc colluðot froðleik í  ef numet yrði  enda scil ec eigi aðr en ec heyre gorr sciliat firir mer . enda veit ec engan þann uisan mestara  er iamngoðan uilia mon haua til at lęra mic um þa lute sem sialva yðr . Fyr þui uil ec með leyfi biðia yðr at þer lenget með þui þessa rǿðu  at ec yrða noccot froðare um þa lute  huerso þuerr eða uex birting loftz eða gangr himintungla . døgra far eða eycta scipan  oc allra hellzt um ukyrleic sevar  huat er ueldr hans mislynde  at hann synez stundum i sua mikille bliðu  at maninn girner til uið hann at leica misserom heılom . En þui næst synir hann sva micla reiðe oc illzco  at hann þretir til fiar oc til lifs þeirra  er uið hann scipta . Nu hugða ec þat  þoat solen fylte rasir sinar eptir firir settre scipan  ◌◌ ◌◌   en hvárge þesse  er nv er nemdt  þuiat þeir staðir ero oc  er ubyggvande ero með ǫllo firir hita sakir  en þó hefi ek þat sannspurt  at þar verðr mikil nótt beðe myrk oc vel lǫng  þa er sol gengr sem hæst  oc scallt a þvi marca at hon mon þar seinna fara oc sva niðr stiga  sem aðr er meira afl hennar oc megin  er hon er nærre  firir þui at þar er mikil nott vm svmaret . þa er hon gengr hest  oc mikill dagr um vetren  þa er hon gengr sem lægst . Nu vil ec syna þer þat sva iniliga  at þer scilez til fvllz . þat veiztv  at her er vm uetren með oss litill dagr oc litill solar gangr  sva at sol hevir eigi meira gang en at hon velltez vm eina ett  oc þar at eino sua  sem allt gott ef solar megen . en i morgom stoðum er þat  at hana ma eigi sia mi-kinn lvt vetrarens  allrahellzt a holagalande  er ver havom eigi at eins fretter til haft  heldr opt oc iðuliga set með augvm vorvm oc reynt  þuiat þat uitv ver til viss at ifra þui er in gengr .iiij. idus nouembris oc til þes er kømr .iiij. idus janu-aríj  þa verðr alldrigi sva lioss dagr i vagom norðr eða um andarnes a halogalandi . at eigi se stiǫrnor synar a himne iamvel vm miðian dag sem vm miðia nott . En þo at siðan take sva dagr at lysa  at eıgı megi stiornvr sia  þa er þat þo i flestom stoðum þeim  sem nv røddu ver vm  at eigi ma sol sia allt til decima kalendas februarij . at þui næst tecr dagr sva sciott at togna oc solargangr at vaxa  at þann tima er inn gengr octava idus aprilis þa sezc eigi dagr fyrr en inn gengr quinta decima kalendas octobris  oc er ǫll sv stund  er þar er a millum alt einn dagr  sva at alldregi sezc dagr a allre þeirre stvndo . Nu mattu þat til viss marca  þo at solen se heitare svðr i lǫnden  sem við røddum fyrr vm  þa vex hon þar þo smerom til upstigningar  er mikil er nott oc lǫng oc myrk a miðium sumrom  oc er alldregi sa timi a ǫllom tolfma-naðum  er eige sezc dagr . En her a halogalandi  sem nv røddu ver vm  þa er engi dagr vm vetrom  oc ser stiornor vm miðia daga  þa er dagr scilde liosastr vera . en siðan er dagr tecr at vaxa  þa vex hann sva sciot  at snemma vm varet tekr dagr lioss at vera vm allar nǽtr  oc helldr til þess er miket er af havste . Nv er þat marc eitt epter  at þer mon en glogazt verða  þuiat þu veizt þat i þessom somum stoðum a holøgalandi  er nv havom við vm rǿtt  i þan tima er ingengr octaua de-cima kalendas iuníj  þa tecr sol at scina iambiart vm nǽtr sem vm daga  oc sezc alldregi hvartki nótt ne dag  oc scinn iamnan með sama hette beðe at biartléik oc at ǫllv ǫðro  þegar er eigi grandar scy scine hennar  alt til octaua kalendas augusti . nu veiztv þat  at sol er mvndanga heít a hologalandi . oc er þo litla rið þat a sumreno  er hon hevir yren yl . en þo er hon sva noccvro lenge með scínanda hveli  sem nu hovom ver sagt . oc sva noccǫro oc heldr hon liosvm degi  sem nv hevi ec sagt  en þat er hverge syðr a lǫnd  þo at hon se þar heitare . Nv bera þessir lvter vitne  at sol er her   rǿður at flytja  er ec skal síðan vera kallaðr lygimaðr af  þo at ec uita til viss at satt se  sumt þat er ec hevi augum set . en þat er sumt  er hvern er costr at spyria af þeim  er augum hafa set oc ransacat  oc uito til uiss at satt er  oc uitu ver þa olygna vera . En ec mele firir þa soc þesse andyrðe  at eín litil bóc  er scommu hever comet hingat i land vart  er callat er at gor var a in-dia landi oc ręðir vm indialandz vndr  oc er sva męllt i bokeni  at hon have send verit emanuele girkia keisara . Nu er þat orð flestra manna  er bokena heyra  at þat megi eigi vera  oc þat se ecki nema lyge  er þar segir i þeire boc . en ef gorla scal ranzaca i vorum lǫndum  þa ero ecki her þeir færi luter heldr en hizvg ero ritaðir  er vndarleger muno þickia eða en vndarlegre i vorum londum þeim  sem ecki ero slikir luter senir eða døme til . Nu cǫllu ver firir þui þa lvte lygeliga vera  at þeir ero ecki her  oc eigi fyr heyrðir heldr en her i þessi bóc  sem nu røddu við um . Nu hevir sv en litla boc veret þo uiða boren  við þat at hon have iamnan verið tottrygð oc lygi vend þicci mer þo engi sǿmð þeim i hava veret  þo at viða have boren veret  með þvi at ǽ hevir loget veret callað þat  er í er ritað  þoat viða have siðan boren veret til eyrna gamans oc firir scemtanar saker . Eige er mér kvnict hvesso viðfleyg er var røða uill geraz v́m vara daga eða epter . en þo uil ec en með til męle eptir leita þeire scemtan  at ver talem lengra vm þa lvte  er ver ætlom at vndarligir myni þiccia i ǫdrvm lǫndum  oc ver vitom her til sanz at ologner ero  oc eccı tocu ver mikit af at tortryggva þa bóc  er callat er at gor vár a indialande  þo at mart se undarlict i sagt  þuiat marger luter ero þeir her með oss  er þar muno undarliger þiccia vera  er oss þicci her ecki vn-darlict  ef var røða mætte sva langt flivga  at hon køme þangat . sem þess er engi von . En ef ec scylda iver einom hveriom lut vndarliga lata þeim  sem þar i mælt  þa synez mer þat eigi sizt vndr  at smair men mege temia þa ena storu flugdreca  er þar ero i fiǫllum eða i eyðimorcom  sva sem bóc sv røðir vm  til þess at þeir mege riða þeim hvert sem þeir uilia  sva sem hestom  iamgrim kycquende sem mer ero þav sogð oc eítr fvll  oc engi natura til  at maðr megi i nond vera  en til þıononar eða til tamningar . Bęði ero slikir luter oc marger aðrir þeir þar i mellter  er vndar-liger þiccia  oc lata marger tortrygliga ivir  oc synez mer fir þui engi navzyn at iamna þeim lutom saman  er þar ero i ritaðir  oc þeim er her ero með os  er iamvndalegir mono þiccia þar  sem oss þiccia þessir her  er nu røddir þu um  þuiat þat mǽtte uera  at temia mette dyren eða onor kycquende  þo at þau vere grimm eða torvellig vm at . en þat man þiccia meira vndr  er sva er ifra sagt at vm þa menn er þat cvno  at temia trǽ eða fialer til þess  at sa maðr  er hann er eigi fimare a fǿte en menn aðrer  meðan hann hever ecki anat a fotom en sqva sina eða elligar bera fǿtr sina . en iamscíott   sem hann bindr fialar vndir føtr ser  anat tveggia siav alna langar eða átta  þa sigrar hann fvgla at flavg eða miohvnda at ras  þa sem mest mego lavpa  eða reín er leypr halbo meira en hjǫrtr  þuiat sa er mikill fiǫlde manna  er sva cann vel a sciðum  at hann stingr i eine rend sini .ix. reina með spiote sinu ok þaðan af fleire . Nu mon þesse lvtr þiccia tortryglir oc olic-lir oc vndarlegr a ǫllum þeim londum  er eigi vitu menn með hverri vel eða list slict ma vera  at fiolen ma tǫmð vera til sva mikils fliotleiks at  a fiǫllum uppe þa ma ecki vǽtta forðask rás þess manz oc sciotleic  er fialar hever a fotvm ser  þat sem iǫrðuni fylgir . en þegar hann lętr fialarnar af fótum sér  þa er hann ecki fimare en aðrir men . En í oðrvm stoðum þar sem men ero ecki slicu vanir  þa mon varla finnaz sva fimr maðr  at eigi þicki af honom taca allan fimleica  þegar er slic sva trio ero bvnden við fǿtr honom  sem nu havom . ver um rǿtt . Nu uitom ver þes-sa lute til uiss  oc eigom cost þegar um vetrom er snear er  at sjá gnoꞇꞇ þeira manna  er þessar velar oc lister kvnom . Nv gatu ver oc scommv þeira lvta  er allmikit vndr man þykkja í flestom londvm ǫðrvm  þuiat þat er mest igegn naturv þeire  er flest oll lǫnd hava vm døgra scipte  þuiat her scinn sól jafnbjart oc iamfagrt með iomnum yl iamvel vm nǽtr sem um daga miken lvta sumars . Þat man oc vndarligt þykkja her i lande a mǿre vm myre þa  er biǫrkvdals myrr er callað  at hvatke tré er þar er i caﬅað  oc liggr þat þar þria vetr  þa verðr þat at steine  oc hamnar tre-it naturo sinne  þuiat þo at þat se i eld castað  þa gloar þat síðan sem stein  en aðr bran þat sem tré  oc havom ver marga þa steina sena oc i hondum hafða  er halft hevir verit tre  þat sem upp hevir staðet or myrene  en hitt stein er niðr hevir staðet i myrena . Nu ma þat undarlect calla  þvíat sú myrr er i þeire mǫrko  sem allzkyns er øren viðar-vǫxtr . oc sacar þat ecki  meðan þat er grǿnt oc i vęxte  en þegar er þat er hǫggvit  oc þat tecr at reyrna  oc er þat þa cas-tað i myrena  þa snysc þat til steins natvrv . Þessir lvter ero mer allir cvnir  þuiat þeir ero her i lande  oc heve ec alla sena  en hinir luter ero mer allir ukunnir  er bǽðe ero a islande eða grønalande eða a irlande  þuiat þar hevi ec spurdaga til haft  eða i hovom þeim er þar ero umhverfis  Þoat við scildim fleira vm þessor lǫnd rǿ-ða  þa ero þav með ymsom hattvm  oc ero þau eigi ǫll eptir einum hǽtte  þuiat þav vndr er anat tveggia ero a islande eða grønalande . þa ero bæði með ofgange frotz oc iocla  eða elligar af ofgange ellz oc bruna  eða með storum fiscom oc mǫrgm ǫdrum sæscrimslum  oc er hvarvetna þat land svá ilt ok snarpt  at þat er nalega ubyggvande firir þa soc .  hava kelldurnar vndarliga naturo . Onvr sv kellda er þar er i þui fialle  hevir þa naturv  ef þv tekr anattveg-gia hvitan savð  eða navt  eða ross  eða maðr sá  er hár hefir hvítt  oc þver þu einhvern þessarra luta i vat-nino  þa verðr þegar colsvartr . En þat er natura annarrar keldu þeirar  er þar er  ef maðr þvér ser í  hvat lit sem aðr hafðe hann  hvart sem hann var ravðr eða hvitr eða svartr  þa verðr hann siðan snehvitr af hǽrom  sva sem hann se elli-gamall maðr . þat vatn er þar en i þui lande  er þeir kalla á sína tvngv loycha  en i þvi vatne er holme ein litell  sva sem flora holme se  þuiat hann flvtr vmhverfis vatnit innan  ok cǿmr hann her oc hvar at lande  stvndum sva nǽr at maðr ma stiga a holmann  oc verðr þat optazt a drottensdagum  en su er natura at holma þessum  ef sa maðr stígr i þan holma  er sivkr er  hvatke sott sem hann hevir  oc neyter hann þeirra grasa  er þar vaxa  þa verðr hann þegar heill . þat fylger oc þeire naturv  at alldre kømz fleire sen i en ein  þo at marger vili  þvíat sá hólmi flýtr þegar fra lande  er ein maðr er í . Sia natvra er oc með þessom holma  at hann flytr siav vetr staðfast i þessu vatni . en þegar er siav vetr ero liðnir  þa flytr hann til landz í ein-hveriom stað  oc grǿr þar við anat land  sva sem hann hefði jafnan þar við veret . En meðan sa time er  þa heyrez mǫnvm sem dynr come lícr reiði þrvmu . en eptir liðna þrumu  þá sjá menn slican holma i vatneno sem aðr  með sama vexte oc með samre naturv  oc fer sva hveria siav vetr eptir aðra  at ǽ sem anarr grǿr við meginland  þa cǿmr anarr holme í  oc veit þo enge hvaðan kǿmr . Þa er þar enn ey ein lítil i þvi lande  er þeir calla a sina tungv inhisglver  þar er miǫc mikil mana bygð í þeire ey . en þar er ein kirkja í  þvíat sva nǫccuro mikit folk er i þeire ey  sem vera man eín kir-kio sǫcn . En þo at men andez þar  þa ero þeir eigi i iorð grafnir  heldr ero þeir reistir vm hvergis kirkivna við kerkivgarðen  oc standa upp sem kycqvir menn með þornaðum ǫllum limum ok úskǫddv hare oc nogglvm  oc fvna alldrege  oc aldrige setiaz þar fuglar á  oc ma þar hverr ꝼram kena  sa er eptir lifir  sinn fǫður  eða faður foðvr  eða allar sinar kynquislir þǽr sem hann er fra comen . þa er þar en eít mikit vatn  þat er heitir Logr  en þar liggr einn litel ey i þui vatne  oc ero reinlivis-men þar i  þeir er calla ma hvart er uill mvnca eða eremita  en þo ero þeir með sva miclom fiǫlda  at þar er fvll eyenꞇ af  en stvndum ero þeir fǿre . En þat er sagt í fra ey þeirri  at hon er heilsom oc ecki sottvl  oc seina elldaz men þar en i oðrum stǫðum i landeno . En þegar er men elldaz sva miǫk eða sýkjaz  at þeir sia enda dag sin ǽtlaðan af gvðe . þa verðr þa or at flytia i einhver stað til landz  þar sem hann scal andask  þvíat engi ma liflaten verða i eyne af sóttum . en svkiaz ma maðr oc gremiaz i ey þessarre  en eigi ma ond hans sciliaz við líkama  fyrr en hann er or flivtr eyne . Þa er oc þar en eítt mikit vatn  