Almáttigr guð , verandi satt ljós , hverr er ljósit elskar  ok gerir alla hluti meðr ljósi , byrjandi réttliga ok vel viðrkǿmiliga heimsins skapan ok smíð af ljósinu  á fyrsta degi , svá sem sagt er at hann skapaði himin ok jǫrð , þat er efni ok svá sem frjó til himins ok jarðar , ok þar meðr allra líkamligra hluta , svá segjandi : Verði ljós ! Ok þegar í stað varð ljósit . Ok þat sama ljós meðr sinni birti ok umferð gjǫrði þrjá natturuligha daga , þar til er sól ok ǫnnur himintungl váru skapað á hinum fjórða degi . Eigi skulum vér þann skilning eðr hugleiðing á hafa fyrr sǫgðum guðs orðagreinum … 