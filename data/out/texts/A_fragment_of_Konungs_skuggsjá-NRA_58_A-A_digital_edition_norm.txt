… ok hreinni fǿzlu ok góðum drykk . Get þér vel at borði þínu , ef þú átt þess kosti . En eptir mat þá gǫrðu annattveggja , at sofna litla hríð eða elligar gakk nǫkkura hríð ok skemt þér ok sésk um , hvat er aðrir góðir kaupmenn hafask at , eða nǫkkurr nýr varningr sé sá kominn til bǿjar , er þér sé nauðsynligr at kaupa . En er þú kemr aptr til herbergis þíns þá rannsakaðu varning þinn , at hann verði eigi síðan fyrir spellum , er hann kemr þér i hendr . En ef spell eru á , ok skalt þann varning selja , þá leynðu eigi þann er kaupir : sýn honum þau spell sem á eru , ok semit síðan kaup ykkart sem þit megut , þá heitir þú eigi svikari . Met ok varning þinn allan í gott verð , ok þó því nǽr sem þú sér at taka mun , en eigi or hófi , þá heitir eigi mangari . En þat skalt víst hugleiða , at á hverri stundu er þú mátt þik til tǿma , at minnask á nám þitt ok allra mest um lǫgskrár , þvíat þat er raunar , at allra manna vit er minna en þeirra , er af bókum taka mannvit , þvíat þeir hafa flest vitni til síns fróðleiks , er bezt eru lærðir . Gǫr þú þér allar lǫgskrár kunnar , en meðan er þú vilt kaupmaðr vera , þá þarftu engan rétt þér meir annan kunnan gera en Bjarkeyjarrétt . En ef þér eru lǫg kunn , þá verðr þú eigi beittr úlǫgum , ef þú átt má-lum at skipta við jafnmaka þína , ok kantu at lǫgum svara ǫllum málum . En þóat ek rǿða flest um lǫgmál , þá verðr engi maðr alvitr , nema hann kunni góða skilning ok hátt á ǫllum siðum , þar sem maðr verðr staddr , ok ef þú vilt verða full-kominn í froðleik , þá nemdu allar mállýzkur , en allra helzt latínu ok vǫlsku , þvíat þǽr tungu ganga viðast , en þó týndu eigi at helðr þínu máli eða tungu . Guð þakki yðr , herra minn , at þér sýnið oss svá ástsamliga frǽndsemi , at þér sýnið mér alla þá hluti , er mér vǽri nauðsynligir , ef ek bǽra giptu til at nema , eða muna eptir , ef numit yrði . En ef yðr sýnask nǫkkurir hlutir enn nauðsynligir þessarri rǿðu , þá vil ek gjarna með athygli til hlýða . Eru enn þeir hlutir , er varla má missa í þessarri rǿðu , ok má þó vel lúka með skjótri rǿðu , ef svá sýnisk . Vendu þik jafnan sem vakrastan máttu , ok þó svá , at eigi spilli heilsu þinni . Vendu þik sjaldan hryggvan , þvíat hrygt hugskot er jafnan sjúkt ; heldr verðu jafnan blíðr ok léttlátr , jafnhugaðr ok eigi mislyndr . Verðu lastvarr sjálfr , ok kenn hverjum manni gott , er þat vill af þér nema , ok þýðsk jafnan ena beztu menn . Gǽt þú vandliga tungu þinnar , þvíat þat er virktaráð , fyrir því at tunga þín má sǿma þik , ok tunga þín má dǿma þík , ok þó at verðir reiðr , þá mǽl þú fátt ok eigi brǽðimǽli , þvíat eitt orð má þat mǽla í brǽði , ef maðr gǽtir eigi , er síðan vildi hann með gulli keypt hafa , at úmǽlt vǽri . Enda veit ek enga þá hefnd , þó gǫri margir , er maðr fremi minnr sjálfan sik á , en hann deili illum orðum við annan , þóat hann eigi úsǽtt at skipta við hann . Þat skalt ok víst vita , at engi er einn ǿðri kraptr eða sterkri , en maðr fái vel hept tungu sína frá munneiðum eða illyrðum , eða sǫgvísi ok ǫllu tungu-skǿði . En ef þér verðr barna auðit , þá láttu ekki þitt barn iðrottalaust verða upp alit , fyrir því at þá er ván , at maðr fái haldit sik helzt sjálfr til mannvits eða iðrotta , ef hann tekr sjálfrǽði , ef hann verðr ávita í ǿsku , meðan hann er undir ráðningu . Enn eru þeir hlutir , er þú skalt svá flýja ok varask sem fjándann sjálfan , þvíat er drykkja ok tafl , ok portkonur , ok þrǽtur ok kast ok viðlǫgur , þvíat af þessum grundvǫllum timbrask enar mestu hǫfuðúgǽfur , ok fáir einir munu lengi lastalausir eða glǿpa , ef eigi varask þes-sa hluti . Nemdu vandliga birting lopts ok gang himintungla , dégra far ok eykta skipan ok kunn vel at skilia ok marka hver-su þverr eða vex úkyrrleikr sjóa , þvíat þat er fróðleikr ok þó nauðsynligt at kunna þeir er farmenn skulu vera . Gerðu þik tǫl-vísan vel þat þurfu kaupmenn mjǫk . En ef þú verðr þar staddr , sem umboðsmaðr er konungs eða annars hǫfðingja þess , sem þar hefir landstjórn , sem þá verðr þú staddr , þá gǫr þá þér at vinum , ok ef þeir fremja nǫkkur nauðsynlig útboð af hendi landshǫfðingja … … þau er til seglbóta sé fallin , ef þarf til at taka , nálar margar ok ǿrna þrǽðr eða sviptingar , þóat slíkt sé smáligt at geta , þó er þat opt at til slíks þarf at taka . Saum þarftu ok mikinn á skip at hafa jafnan með þér svá stóran sem því skipi hefir , er þá hefir þú , hvártveggja reksaum ok hnoðsaum . Sókner góðar ok smíðarǫxar , skolpa ok nafra ok ǫll ǫnnur þau tól er til skipsmíðar þarf at hafa . Þessa hluti alla er nú hefi ek nefnda , þá skalt jafnan minnask at hafa á skip með þér , ef þú ferr kaupfarar ok áttu sjálfr skipit . En ef þú kemr til kaupstaðar , ok skalt þar dveljask , þá tak þér þar herbergi , sem þú spyrr spakastan húsbúanda í bǿ ok vinsǽlastan bǽði við bjǿarmenn ok konungsmenn . Haf þik vel jaf-nan at mat ok at klǽðum , ef þú átt þess kosti , haf ok aldrigi úspaka menn eða svarfsama í mǫtuneyti með þér eða í sveit . Verðu sjálfr sem spakastr , ok þó svá at eigi þolir þú skemdir eða stóra brigzlastaði fyrir ofbleyði sakar . En þóat nauðsyn-ligar sakar þrǫngvi þik til úspektar , þá gersk þú eigi bráðr í hefndum fyrr en þú ser , at vel verði framgengt ok þar komi niðr sem makligt er , en eigi skalt hlauprífr gerask , ef þú sér at eigi má framkvǽmt verða ok leita þú þinnar sǿmdar þóat síðar verði , nema hinn bjóði svá at sér vel sǿmdr . En ef fé þitt tekr mikinn vǫxt , þá skiptu því til félags í aðra staði , þangat sem þú ferr eigi sjálfr , ok ver þú vandr at félagsmǫnnum . Jafnan skalt almáttkan guð ok ena helgu mey Maríu láta eiga nǫkkut í félagi með þér ok þann helgan mann er þú hefir optast á kallat þér til árnaðarorðs , ok gǽt þess fjár vand-liga , er helgir menn eigu með þér , ok fǿr þat jafnan tryggliga til þeirra staða , er þat var til gefit fyrir ǫndverðu . En ef þú átt allmi-kit fé í kaupferðum , þá skiptu því í þrjá hluti , legg einn hlut í félag við þeim mǫnnum , er jafnan sitja í kaupstǫðum ok sé þar trygg-vir ok kunni vel við kaup . En tveim hlutum skiptu í ýmisligar kaupferðir , þá er sízt ván , at alt verði senn fyrir tjónum , er í mǫrgum stǫðum er fé þitt senn , ok er þá ván helzt , at í nǫkkurum stǫðum haldisk , þóat fjárháskar kunni iðuliga at berask . En ef þú sér at alhugat tekr fé þitt at vaxa stórum í kaupfǫrum , þá tak þú af tvá hluti ok legg í góðar jarðir , þvíat sá eyrir þykkir optast víss vera , hvárt sem heldr er , at honum er sjǫlfum auðit at meta eða frǽndum hans . En þá máttu gera hvárt er þér sýnisk við enn þriðja hlut , at hafa í kaupferðum lengr , eða viltu alt í jarðir leggja . En þó at vilir fé þitt lengi hafa í kaupfǫ-rum , þá hættu sjálfr at leggjask í hǫf eða í kaupfarar landa á meðal , þegar er fé þitt er fullvaxta , ok þú hefir rannsakat siðu manna sem þér sýnisk , ok mun vandliga alla þá er þú sér , hvárt sem eru góðir eða illir . Mun illa siðu til viðsýndar , en alla goða siðu til nytja sjǫlfum þér ok ǫllum þeim , er af þér vilja nema . Þat er víst nauðsynligt hverjum þeim , er forvitnask vill slíka hluti , sem nú hafi þér um rǿtt at skilja vel hvat mest verðr muna vandliga síðan eptir , þat sem hann heyrir . En með því at þér gátuð litlu fyrr í yðarri rǿðu þeirra hluta sumra , er ek skil eigi með hverjum hǽtti fram fara , ok hefi ek þó leitt at huga með mér , þat er um birting lopts ok úkyrrleik sjóar , nú með því at þér báðuð at nema þá hluti , ok kǫlluðut fróðleik í , ef numit yrði , enda skil ek eigi aðr en ek heyri gǫrr skilat fyrir mér , enda veit ek engan þann vísan meistara , er jafngóðan vilj mun hafa til at læra mik um þá hluti sem sjálfa yðr , fyrir því vil ek með leyfi biðja yðr at þér lengit með því þessa rǿðu , at ek yrða nǫkkut fróðari um þá hluti , hversu þverr eða vex birting lopts eða gangr himintungla , dǿgrafar eða eyktaskipan , ok allra helzt um úkyrrleik sævar , hvat er veldr hans mislyndi , at hann sýnisk stundum í svá mikilli blíðu , at manninn girnir til við hann at leika misserum heilum , en því nǽst sýnir hann svá mikla reiði ok illsku , at hann þrǽtir til fjár ok til lífs þeirra , er við hann skipta . Nú hugða ek þat , þóat sólin fyldi rásir sínar eptir fyrirsettri skipan , at ek … … en hvárgi þessi , er nú er nefndr , þvíat þeir staðir eru ok , er úbyggvandi eru með ǫllu fyrir hita sakir , en þó hefi ek þat sannspurt , at þar verðr mikil nótt bǽði myrk ok vel lǫng , þá er sól gengr sem hǽst , ok skalt á því marka at hon mun þar seinna fara ok svá niðr stíga , sem aðr er meira afl hennar ok megin , er hon er nærri , fyrir því at þar er mikil nótt um sumarit , þá er hon gengr hæst , ok mikill dagr um vetrinn , þá er hon gengr sem lægst . Nú vil ek sýna þér þat svá inniliga , at þér skilisk til fulls . Þat veiztu , at hér er um vetrinn með oss lítill dagr ok lítill sólargangr , svá at sól hefir eigi meira gang en at hon veltisk um eina ǽtt , ok þar at einu svá , sem allgott ef sólar megin , en í mǫrgum stǫðum er þat , at hana má eigi sjá mi-kinn hlut vetrarins , allrahelzt á Hálogalandi , er vér hǫfum eigi at eins fréttir til haft , heldr opt ok iðuliga sét með augum várum ok reynt . Þvíat þat vitu vér til víss at ífrá því er inngengr .iv. Idus Novembris ok til þess er kemr .iv. Idus Janu-arii , þá verðr aldrigi svá ljóss dagr í Vágum norðr eða um Andarnes á Hálgalandi , at eigi sé stjǫrnur sýnar á himni jafnvel um miðjan dag sem um miðjan nótt . En þóat síðan taki svá dagr at lýsa , at eigi megi stjǫrnur sjá , þá er þat þó í flestum stǫðum þeim , sem nú rǿddu vér um , at eigi má sól sjá alt til decima Kalendas Februarii . At því nǽst tekr dagr svá skjótt at togna ok sólargangr at vaxa , at þann tíma er inngengr octava Idus Aprilis þá sezk eigi dagr fyrr en inngengr Quinta Decima Kalendas Octobris , ok er ǫll sú stund , er þar er á millum alt einn dagr , svá at aldrigi sezk dagr á allri þeirri stundu . Nú máttu þat til víss marka , þóat sólin sé heitari suðr í lǫndin , sem vit rǿddum fyrr um , þá vex hon þar þó smǽrrum til uppstígningar , er mikil er nótt ok lǫng ok myrk á miðjum sumrum , ok er aldrigi sá tími á ǫllum tolfmá-nuðum , er eigi sezk dagr . En hér á Halogalandi , sem nú rǿddu vér um , þá er engi dagr um vetrum , ok sér stjǫrnur um miðja daga , þá er dagr skyldi ljósastr vera , en síðan er dagr tekr at vaxa , þá vex hann svá skjótt , at snemma um várit tekr dagr ljóss at vera um allar nǽtr , ok heldr til þess er mikit er af hausti . Nú er þat mark eitt eptir , at þér mun enn glǫggvast verða , þvíat þú veizt þat í þessum sǫmum stǫðum á Hálogalandi , er nú hǫfum vit um rǿtt , í þann tíma er inngengr Octava De-cima Kalendas Junii , þá tekr sól at skína jafnbjart um nǽtr sem um daga , ok sezk aldrigi hvártki nótt né dag , ok skínn jafnan með sama hǽtti bǽði at bjartleik ok at ǫllu ǫðru , þegar er eigi grandar ský skini hennar , alt til Octava Kalendas Augusti . Nú veiztu þat , at sól er mundanga heit á Hálogalandi , ok er þó litla hríð þat á sumrinu , er hon hefir ýrinn yl , en þó er hon svá nǫkkuru lengi með skínanda hveli , sem nú hǫfum vér sagt , ok svá nǫkkuru ok heldr hon ljósum degi , sem nú hefi ek sagt , en þat er hvergi suðr á lǫnd , þóat hon sé þar heitari . Nú bera þessir hlutir vitni , at sól er hér … … rǿður at flytja , er ec skal síðan vera kallaðr lygimaðr af , þóat ek vita til víss at satt sé , sumt þat er ek hefi augum sét , en þat er sumt , er hvern er kostr at spyrja af þeim , er augum hafa sét ok rannsakat , ok vitu til víss at satt er , ok vitu vér þá úlygna vera . En ek mǽli fyrir þá sǫk þessi andyrði , at ein lítil bók , er skǫmmu hefir komit hingat í land várt , er kallat er at gǫr var á In-díalandi ok rǿðir um Indíalands undr , ok er svá mǽlt í bókinni , at hon hafi send verit Emanueli Girkja keisara . Nú er þat orð flestra manna , er bókina heyra , at þat megi eigi vera , ok þat sé ekki nema lygi , er þar segir í þeirri bók , en ef gǫrla skal rannsaka í várum lǫndum , þá eru ekki hér þeir fǽrri hlutir heldr en hizig eru ritaðir , er undarligir munu þykkja eða enn undarligri í várum lǫndum þeim , sem ekki eru slíkir hlutir sénir eða dǿmi til . Nú kǫllu vér fyrir því þá hluti lygiliga vera , at þeir eru ekki hér , ok eigi fyrr heyrðir heldr en hér í þessi bók , sem nú rǿddu vit um . Nú hefir sú en litla bók verit þó víða borin , við þat at hon hafi jafnan verit tortrygð ok lygi vǽnd þykki mér þó engi sǿmd þeim í hafa verit , þóat víða hafi borin verit , með því at ǽ hefir logit verit kallat þat , er í er ritat , þóat víða hafi síðan borin verit til eyrna gamans ok fyrir skemtanar sakir . Eigi er mér kunnigt hversu viðfleyg er vár rǿða vill gerask um vára daga eða eptir , en þó vil ek enn með tilmǽli eptir leita þeirri skemtan , at vér talim lengra um þá hluti , er vér ǽtlum at undarligir muni þykkja í ǫðrum lǫndum , ok vér vitum hér til sanns at úlognir eru . Ok ekki tǫku vér mikit af at tortryggva þá bók , er kallat er at gǫr var á Indíalandi , þóat mart sé undarligt í sagt , þvíat margir hlutir eru þeir hér með oss , er þar munu undarligir þykkja vera , er oss þykki hér ekki un-darligt , ef vár rǿða mǽtti svá langt fljúga , at hon kǿmi þangat , sem þess er engi ván . En ef ek skylda yfir einum hverjum hlut undarliga láta þeim , sem þar í mǽlt , þá sýnisk mér þat eigi sízt undr , at smáir menn megi temja þá ena stóru flugdreka , er þar eru í fjǫllum eða í eyðimǫrkum , svá sem bók sú rǿðir um , til þess at þeir megi ríða þeim hvert sem þeir vilja , svá sem hestum , jafngrimm kykvendi sem mér eru þau sǫgð ok eitrfull , ok engi náttúra til , at maðr megi í nánd vera , enn til þjónunar eða til tamningar . Bǽði eru slíkir hlutir ok margir aðrir þeir þar í mǽltir , er undar-ligir þykkja , ok láta margir tortryggliga yfir , ok sýnisk mér fyrir því engi nauðsyn at jafna þeim hlutum saman , er þar eru í ritaðir , ok þeim er hér eru með oss , er jafnundarligir munu þykkja þar , sem oss þykkja þessir hér , er nú rǿddir þú um , þvíat þat mǽtti vera , at temja mǽtti dýrin eða ǫnnur kykvendi , þóat þau vǽri grimm eða torveldlig um at . En þat mun þykkja meira undr , er svá er ífrá sagt at um þá menn er þat kunnu , at temja tré eða fjalir til þess , at sá maðr , er hann er eigi fimari á fǿti en menn aðrir , meðan hann hefir ekki annat á fótum en skúa sína eða elligar bera fǿtr sína , en jafnskjótt … … sem hann bindr fjalar undir fǿtr sér , annattveggja sjau álna langar eða átta , þá sigrar hann fugla at flaug eða mjóhunda at rás , þá sem mest megu hlaupa , eða hrein er hleypr hálfu meira en hjǫrtr , þvíat sá er mikill fjǫldi manna , er svá kann vel á skíðum , at hann stingr í einni rend sinni .ix. hreina með spjóti sínu ok þaðan af fleiri . Nú mun þessi hlutr þykkja tortryggligr ok úlík-ligr ok undarligr á ǫllum þeim lǫndum , er eigi vitu menn með hverri vél eða list slíkt má vera , at fjǫlin má tǫmd vera til svá mikils fjótleiks at , á fjǫllum uppi þá má ekki vǽtta forðask rás þess manns ok skjótleik , er fjalar hefir á fótum sér , þat sem jǫrðunni fylgir , en þegar hann lǽtr fjalarnar af fótum sér , þá er hann ekki fimari en aðrir menn . En í ǫðrum stǫðum þar sem menn eru ekki slíku vánir , þá mun varla finnask svá fimr maðr , at eigi þykki af honum taka allan fimleika , þegar er slík svá trjó eru bundin við fǿtr honum , sem nú hǫfum  vér um rǿtt . Nú vitum vér þes-sa hluti til víss , ok eigum kost þegar um vetrum er snjór er , at sjá gnótt þeirra manna , er þessar vélar ok listir kunnu . Nú gátu vér ok skǫmmu þeirra hluta , er allmikit undr mun þykkja í flestum lǫndum ǫðrum , þvíat þat er mest ígegn náttúru þeirri , er flest ǫll lǫnd hafa um dǿgraskipti , þvíat hér skínn sól jafnbjart ok jafnfagrt með jǫfnum yl jafnvel um nǽtr sem um daga mikinn hluta sumars . Þat mun ok undarligt þykkja hér í landi á Mǿri um mýri þá , er Bjǫrkudals mýrr er kǫlluð , at hvatki tré er þar er í kastat , ok liggr þat þar þrjá vetr , þá verðr þat at steini , ok hafnar tré-it náttúru sinni , þvíat þóat þat sé í eld kastat , þá glóar þat síðan sem steinn , en áðr brann þat sem tré , ok hǫfum vér marga þá steina séna ok í hǫndum hafða , er hálft hefir verit tré , þat sem upp hefir staðit or mýrinni , en hitt steinn er niðr hefir staðit í mýrina . Nú má þat undarligt kalla , þvíat sú mýrr er í þeirri mǫrku , sem allskyns er ǿrinn viðar-vǫxtr , ok sakar þat ekki , meðan þat er grǿnt ok í vexti , en þegar er þat er hǫggvit , ok þat tekr at hrǫrna , ok er þat þá kas-tat í mýrina , þá snýsk þat til steins náttúru . Þessir hlutir eru mér allir kunnir , þvíat þeir eru hér í landi , ok hefi ek alla séna , en hinir hlutir eru mér allir úkunnir , er bǽði eru á Íslandi eða Grǿnalandi eða á Írlandi , þvíat þar hefi ek spurdaga til haft , eða í hǫfum þeim er þar eru umhverfis . Þóat vit skyldim fleira um þessur lǫnd rǿ-ða , þá eru þau með ýmsum háttum , ok eru þau eigi ǫll eptir einum hǽtti , þvíat þau undr er annattveggja eru á Íslandi eða Grǿnalandi , þá eru bǽði með ofgangi frosts ok jǫkla , eða elligar af ofgangi elds ok bruna , eða með stórum fiskum ok mǫrgum ǫdrum sǽskrimslum , ok er hvarvetna þat land svá ilt ok snarpt , at þat er náliga úbyggjandi fyrir þá sǫk … … hafa keldurnar undarliga náttúru . Ǫnnur sú kelda er þar er í því fjalli , hefir þá náttúru , ef þú tekr annattveg-gja hvitan sauð , eða naut , eða hross , eða maðr sá , er hár hefir hvítt , ok þvǽr þú einnhvern þessarra hluta í vat-ninu , þá verðr þegar kolsvartr . En þat er náttúra annarrar keldu þeirrar , er þar er , ef maðr þvǽr sér í , hvat lit sem áðr hafði hann , hvárt sem hann var rauðr eða hvítr eða svartr , þá verðr hann síðan snǽhvítr af hǽrum , svá sem hann sé elli-gamall maðr . Þat vatn er þar enn í því landi , er þeir kalla á sína tungu Loycha , en í því vatni er hólmi einn lítill , svá sem flotahólmi sé , þvíat hann flýtr umhverfis vatnit innan , ok kemr hann hér ok hvar at landi , stundum svá nǽr at maðr má stíga á hólmann , ok verðr þat optast á dróttinsdǫgum . En sú er náttúra at hólma þessum , ef sá maðr stígr í þann hólma , er sjúkr er , hvatki sótt sem hann hefir , ok neytir hann þeirra grasa , er þar vaxa , þá verðr hann þegar heill , þat fylgir ok þeirri náttúru , at aldri kemsk fleiri senn í en einn , þóat margir vili , þvíat sá hólmi flýtr þegar frá landi , er einn maðr er í . Sjá náttúra er ok með þessum hólma , at hann flýtr sjau vetr staðfast í þessu vatni , en þegar er sjau vetr eru liðnir , þá flýtr hann til lands í ein-hverjum stað , ok grǿr þar við annat land , svá sem hann hefði jafnan þar við verit . En meðan sá tími er , þá heyrisk mǫnnum sem dynr komi líkr reiðiþrumu , en eptir liðna þrumu , þá sjá menn slíkan hólma í vatninu sem áðr , með sama vexti ok með samri náttúru , ok ferr svá hverja sjau vetr eptir aðra , at ǽ sem annarr grǿr við meginland , þá kemr annarr hólmi í , ok veit þó engi hvaðan kemr . Þá er þar enn ey ein lítil í því landi , er þeir kalla á sína tungu Inhisgluer . Þar er mjǫk mikil manna bygð í þeirri ey , en þar er ein kirkja í , þvíat svá nǫkkuru mikit fólk er í þeirri ey , sem vera mun ein kir-kjusókn . En þóat menn andisk þar , þá eru þeir eigi í jǫrð grafnir , heldr eru þeir reistir umhverfis kirkjuna við kikjugarðinn , ok standa upp sem kykvir menn með þornuðum ǫllum limum ok úskǫddu hári ok nǫglum , ok fúna aldrigi , ok aldrigi setjask þar fuglar á , ok má þar hverr fram kenna , sá er eptir lifir , sinn fǫður , eða fǫðurfǫður , eða allar sínar kynkvíslir þǽr sem hann er frá kominn . Þá er þar enn eitt mikit vatn , þat er heitir Lough Ree , en þar liggr ein lítil ey í því vatni , ok eru hreinlífis-menn þar í , þeir er kalla má hvárt er vill munka eða eremita , en þó eru þeir með svá miklum fjǫlda , at þar er full eyin af , en stundum eru þeir fǽrri . En þat er sagt ífra ey þeirri , at hon er heilsǫm ok ekki sóttul , ok seinna eldask menn þar en í ǫðrum stǫðum í landinu . En þegar er menn eldask svá mjǫk eða sýkjask , at þeir sjá endadag sinn ǽtlaðan af guði , þá verðr þá or at flytja í einnhvern stað til lands , þar sem hann skal andask , þvíat engi má líflátinn verða í eynni af sóttum , en sýkjask má maðr ok gremjask í ey þessarri , en eigi má ǫnd hans skiljask við líkama , fyrr en hann er or fluttr eynni . Þá er ok þar enn eitt mikit vatn … 