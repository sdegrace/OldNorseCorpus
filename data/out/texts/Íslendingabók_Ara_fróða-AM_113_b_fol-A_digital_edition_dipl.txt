Jſlendinga boc gorþa ec fyrſt byſcopom ǫrum  þorlaki oc katli . oc ſynda bęþi þeim oc Sęmundi . En meþ þvi at þeim licaþi ſva at hava eþa þar viþur auka  þa ꜱcrifada ec þeꜱa of et ſama far  fyr vtan attar tolo oc conunga ęvi  oc iǫc þvi er mer varþ ſidan cuɴara oc nu er geʀ ſagt a þeꜱi en þeiʀi . En hvatki eſ nuſagt eſ i froþom þeꜱom  þa er ſcyllt at hava þat helldur  er ſaɴara reyniſc  Halfdan  Sonr Olafs  vaſ faþer aiſteinſ  fꜹþvr Halfdanar oc matar illa  foþor Goþroþar  foþor halfdanar  foþor Harallz  eſ fyrſtr varþ þeꜱ kynſ einn conungr at ollom Norvegi  Iɴ hoc codice contiɴeɴtur capitvla  fʀa Iſlanz bygþ . i.  fra laɴamſ moɴom ii. oc lagaſetning . fra alþingiſ ſetnıng iii.  fra miꜱeriꜱ tali iiii.  fra fiorþvngadeilld . v.  fra Grenlaɴz bygþ . vi.  fra þvi  er Criſtni kom a Jſland vii.  fra byſcopom vtlendom viii.  fra Jſleifi ix.  fra Gizori x. Incipit Libellus Jſlandorum  Jſland byɢþiſc fyrſt vr Norvegi a dogom Harallz  Halfdanar ſonar enſ  fyr þaɴ tiþ  at ętlon oc tolo þeira Teitz foſtra mins  þeꜱ maɴz er ec kunna spacaſtan  ſonar Jſleifs . oc þorkelſ fꜹþor broþor mins Gelliſ ſonar  er langt muɴþi fram  oc þoriþar Goþa  eſ bęþi vaſ marg ſpoc oc olivgfroþ   eſ Jvar Loþbrokar let drepa eadmund  En þat vaſ dccc.lxx. epter burþ Criſtz  at þvi eſ ritiþ eſ i ſogo hanz  Jngolfur het maþur Noreɴ  eſ ſaɴliga er ſagt at føre fyrſt þaþan til Jſlandz  þa eſ Haralldur var xvı vetra gamall  en i aɴat ſiɴ fm vetrom ſiþarr . Haɴ bygþi suþr i ʀajkiar vic . þar er Jngolfſ hofþi kallaþr . fyr ꜹſtan Minþacſ ꜽri  ſem hann kom fyrſt a land . en þar ingolfs fell fyr veſtan Olfoſſ   eſ hann lagþi ſina eigo a siþan . I þaɴ tiþ vaſ Jſland viþi vaxit a miþli fiallz oc fioro . Þa voro her meɴ Criſtner  þeir er Norþmeɴ kalla papa . En þeir foro ſiþan a brꜹt  af þvi at þeir villdo eigi veſa her viþ Heiþna meɴ . oc leto epter bøcr irſcar oc biollor oc bagla  af þvi matti ſcilia  at þeir voro meɴ Jrſcer  En þa varþ fǫr manna mikil mioc vt hingat yr Norvege  Til þeꜱ vɴz conungreɴ Haralldr baɴaþi  af þvi at honom þotti Landauþɴ nema . þa ſęttuſc þeir a þat  at hverr maþr ſcylldi giallda conungi v. avra  ſa er eigi vęri fra þvi ſciliþr . oc þaþan føri hingat . En ſva er sagt  at Haralldr vęri Lxx vetra conungr oc yrþi atrøþr . þꜹ hafa vpphǫf veriþ at gialldi þvi eſ nu er kallat Laɴdaurar . en þar gallzk ſtuɴdom meira en stuɴdom miɴa . vnz Olafr gorþi ſcyrt  at hverr maþr ſcylldi giallda conungi halfa mork  ſa er føri a miþli Norvegſ oc Jſlaɴz . nema conor , eþa þeir meɴ eſ hann nęmi frä  Sva ſagþi þorkell oſſ Gelliſ ſonr  Hrollaugr  ſonr ʀꜹgvallz  bygþi auſtr a Siþv . þaþan ero Siþv meɴ komner . Ketilbiorɴ  maþr Norøɴ  bygþi ſuþur at Moſfelli . þaþan ero moſfillingar comner . Ǫþr  dotter Ketils  Herſis Norønſ  bygþi veſtr i Bręiþa firþi . þaþan ero Bręiþfirþingar comner . Helgi  Norøɴ  ſonr Eyvindar  byɢþi norþr i Eyiafirþi  þaþan ero Eyfirþingar comner . En þa eſ Jſland vaſ viþa byɢt orþit . þa hafþi maþr ꜹſtrøɴ fyrſt Log vt hingat yr Norvegi  ſa er Vlfliotr het . Sva sagdi Teitur oſſ . oc voro þa Vlfliötz Log kolloþ   Haɴ var faþer Guɴars  er Diuffdæler ero comner frä i eyiafirþi ;  En þav voro fleſt ſett at þvi ſem þa voro Golaþingſ Log eþa rǫþ þorleifs voro til  hvar viþ ſcylldi auca eþa af nema , eþa aɴaɴ veg setia  Vlfliotr var ꜹſtr i Löni  En ſva er sagt  at Grimr vęri foſtbroþer haɴſ  sa er kaɴaþi Jſland alt at raþi haɴſ  aþr alþingi vęri att . en honom fecc hverr maþr pening til a landi her . en hann gaf fe þat siþan til Hofa  Alþingi vaſ sett at räþi Vlfliötz oc allra Laɴzmaɴa þar er nu eſ . En aþr vas þing a Kialarneſi  þat eſ þorſteiɴ Landnäma mannz  faþer þorkels  hafþi þar oc hofþingiar þeir eſ at þvi hvrfv  En maþr hafþi ſecr orþit of þręls morþ eþa leyſingſ  sa er land atti i Blaſcogom  hann es nefndr þorer  En dottor ſonr hans eſ callaþr þorvalldr . sa eſ for siþan i Auſtfiorþo oc breɴdi þar iɴi Guɴar broþor ſinn . Sva sagþi Hallur  En sa het Kolur  eſ myrdr vaſ . Viþ hann eſ keɴd gea ſv eſ þar eſ kolloþ siþan Cols gea  ſem hręen fuɴduſc . Land þat varþ ſıþan allzheriar fe . En þat logþo Laɴdz meɴ til alþingisnꜽzlo . Af þvi eſ þar Almeɴing at viþa til alþingis i scogom . oc a hęiþom hagi til Hroſſa hafnar . þat sagþi Vlfheþiɴ oſſ . Sva hava oc spacer meɴ ſagt . at a Lx vetra yrþi Jſland albygt  ſva at eigi vęri meiʀ siþan : Þvi nęr tok Hramɴ Laɴama manſz , nęſtr Vlflioti  oc hafꝺi xx. sumor  Hann var yr ʀangarhverfi  þat var Lx. vetrum epter drap eadmundar . vetri eþa tveim aþr Haralldr yrþi dꜹþr  at tolo spacra maɴa . Þorareɴ  ſonr Ǫleifs  toc Logſogo nęſtr Hramni oc hafþi onnor xx.  haɴ vaſ borgfirþer  That vaſ oc þa eſ ener Spocoſto meɴ a laɴdi her hofþo taliþ i miſſerom fiora eɴſ fiorþa huɴdraþſ .  þat verþa vicur ii. eɴſ ſetta tegar  en monoþr xii. þritøgnattar oc dagar iiii umbfram   þa mercþo þeir at solargangi  at sumar et munaþi aptr til varſ enſ  en þat cuɴne engi ſegia þeim  at degi einom vaſ fleira en heilom vicom gegɴdi i tveim miſſerom  oc þat olli  Enn maþr het þorſteiɴ  haɴ vaſ Breiþfirþſcr  sonur Hallstęins Landnama maɴs ; oc Oſcar enſ  Hann drꜽmþi þat  at hann hygþiſc veſa at Logbergi  þa es var fiolment  oc vaca  enn hann hugþi alla menn aþra ſofa  en siþan hvgþiſc hann sofna , en hann hugþi þa alla menn aþra vacna  þaɴ draum reþ Øſyfr  moþor faþer Gellis  ſva at aller menn myɴdi þegn varþa  meþann hann męllti at Logbergi  en siþan eſ hann þagnaþi  at þa myndi aller þat röma es hann hefþi męllt  Enn þeir voro baþer Spaker menn mioc . Enn ſiþan eſ meɴ qvomo til þingſ  þa leitaþi hann þeꜱ räþs at Logbergi  at et ſiaunda hvert sumar scylldi auka vicu . oc freiſta  hve þa hlyddi . En ſva sem Oſyfur reþ draumenn  þa vǫcnoþo aller meɴ viþ þat vel . oc vas þa þat þegar i Log leidt at raþi þorkels oc annarra spacra manna . at retto tali  i hverio are v. dagar eɴſ fiorþa hunþraþs  ef eigi eſ Hlaup är  enn þa einom fleira  enn at ǫro tali verþa IIII.  En þa eſ ꜽcſc at ǫro tali et ſiaunda hvert at vico en øngo at hinu  þa verþa vij ǫr ſaman iamɴ Long at hvorotveggia . En ef hlaupǫr verþa II a miþli þeira eſ ꜹka ſcal  þa þarf ꜹca et setta  Þinga dęilld mikil varþ ä miþli þeira Þorþar  sonar Olęifs yr . oc Odz  þeꜱ er kallaþur var Tungu Oddr . haɴ var Borgfirþſcr . þorvalldr sonur hans vas at breɴo Þorkels meþ Hæſna þori i Ǫrɴolfsdali : en þorþr varþ hofþingi at soceɴe . af þvi at Herstęinn Bluɴ ketilſſonar atti Þorvnni syſtor dottor hans . Hon vas Helgo dotter oc Guɴarſſ  syster jofriþar  es þorstęinn atti Egilsſonr  Enn þeir voro sotter a þingi þvi es var i Borgarfirþi i þeim staþ  es siþan es kallat Þingnes . Þat voro þa Log  at Vigſacar scylldi sækia a þvi þingi  eſ nęſt vaſ vett vangi . En þeir borþoſc þar  oc matti þingiþ eigi heyiaſc at Logum  þar fell þorolfur  broþer Ǫlfs  yr liþi þorþar . En siþan foro sacarnar til alþingis . oc borþuſc þeir þar þa eɴ . þa fellu meɴ yr Liþi Oddz . enda varþ secr haɴ Hæſna þorir oc drepiɴ siþann . oc fleiri þeir es at breɴvɴi vǫro . Þa talþi þorþr tǫlo vmb . at Logbergi  Hve illa moɴom gegndi at fara i ocuɴ þing at ſækia of vıg eþa harma sina . oc talþi  hvat honom varþ fyrir  aþr hann mętti þvi mali til laga coma . oc qvad ymiſſa vandręþi møndo verþa  ef eigi reþiſc bætur ä . Þa vas landino ſcipt i fiorþunga  sva at iii. vrþu þing i hveriom fiorþungi . oc scylldu þingunautar ęiga hvar ſac ſocner saman . Nema i Norþlendinga fiorþungi voro iiii.  af þvi at þeir vrþu eigi a aɴat satter . þeir er fyr norþan voro Eyiafiorþ  villdu eigi þangat sækia þingiþ  oc eigi i Scagafiorþ þeir es þar voro fyr vestan . en þo scylldi iǫfn domnefna oc Logretto scipon yr þeira fiorþungi ſem or einom hveriom oþrom . Enn siþan voro sett fiorþungarþing . Sva sagþi oſſ Vlfheþin Logſogomaþr . þorkell jngolfs ſonar toc Logſogo epter þorarinn . oc hafdi xv. sumor  þa hafþi þorgeir xvij sumor  Land þat  eſ kallat eſ Grænland  faɴzc oc bygþiſc af Iſlande . Eirikr het maþr Breiþfirdſcr  es for vt heþan þängat . oc nam þar land  er ſiþan es kallaþur Eiriks fiórþur . Haɴ gaf nafn landino oc kallaþi Grænland . oc qvaþ meɴ þat myndv fyſa þangat farar  at landiþ ætti nafn gott . þeir fundo þar maɴaviſter bęþi auſtr oc veſtr a Landi . oc kęiplabrot oc steinſmiþi þat eſ af þvi ma ſcilia  at þar hafþi þeſſ þiöþ fariþ  eſ Vinland hefer bygt oc Grænleɴdingar calla Screlinga  En þat vas  es hann toc byɢva landiþ  xiiii vetrom eþa xv fyrr en Criſtni qvæmi her a Jſland  at þvi er sa talþi fyrer þorkeli a Grænlandi  er sialfur fylgþi Eirike  Olafur  Olafs ſonar  Harallz ſonar  com Criſtni i Noreg , oc a Jſland  hann sendi hingat til laɴz prest þann  er het Þangbrandur oc her kendi monnom Cristni oc ſkirþi þa alla  es viþ Tru toco . En Hallur let ſciraſc ſnimhendis . oc Hiallti yr þiorsardali . oc Gizor  Ketilbiarnarſonar . oc marger hofþingiar aþrer . Enn þeir voro þo flęiri  es i gegn męlto oc neitto . Enn þa er hann hafþi her veriþ einn vetr eþa ii.  þa for hann a braut . oc hafdi vegit her ii. menn eþa iii.  þa er hann hofþo nidt  En hann ſagþi conunginom Olafi  eſ hann com auſtr  allt þat es her hafþi yfir hann gingiþ . oc let orvęɴt  at her muɴdi Criſtni en tacaſc . En hann varþ viþ þat reiþr mioc oc ętlaþi at lata męiþa eþa drepa oſſa laɴda fyrer  þa eſ þar voro auſtr . En þat sumar et sama qvomo vtan heþan þeir Gizor oc Hiallti oc þogo þa vɴdan viþ conungenn oc heto honom vmbſyſlo ſiɴi til a nyia lęic  at her yrþi enn viþ Criſtniɴi tekit . oc leto ser eigi annars von en þar mundi hlyþa  En et nęſta ſumar epter foro þeir auſtan oc prestur sa es þormoþr het . oc qvomo þa i Veſtmaɴa eyiar  eſ .x. vicur voro af sumri  oc hafþi allt fariſc vel at . Sva qvad Teitur þat ſegia  es sialfur var þar . þa vas þat męlt et nęſta sumar aþr i Logom  at meɴ scylldi sva coma til alþingis  es x. vikur vęri af sumri . en þangat til qvomo viku fyrr  Enn þeir foro þegar inn til meginnlaɴz oc siþan til alþingis . oc goto at Hiallta  at hann vas epter i Laugardali meþ xii. maɴ  af þvi at hann hafdi aþr secur orþit fiorbꜹgſ maþr et nęſta sumar a alþingi of goþgo . Enn þat vaſ til þeꜱ haft  at hann qvad at Logbergi qviþling þenna  Enn þeir Gizor foro  vnz þeir qvomo i ſtaþ þann i Olfoſs vatni  es kallaþr es Vellankatla . oc gøorþo orþ þaþan til þings  at a mot þeim scylldi coma aller fulltings meɴ þeira  af þvi at þeir hofþo spurt  at andſcotar þeirra villdi veria þeim vigi þingvęllenn . En fyrr en þeir føri þaþann  þa kom þar riþandi Hiallti oc þeir er epter voro meþ honom . En siþan riþv þeir a þingit . oc qvomu aþur a mot þeim frændur þeira oc viner sem þeir hofþo ęſt . En ener heiþnu meɴ Hvrfu ſamann meþ alvępni  oc hafþi ſva nęr  at þeir myndi beriaſt  at eigi of ſa a miþli  En annaɴ dag epter geingu þeir Gizor oc Hiallti til Logbergs , oc bǫro þar upp erindi sin . Enn ſva er sagt  at þat bęri fra  Hve vel þeir męltu . En þat gørþiſc af þvi  at þar nefnþi annar maþr at oþrom vatta . oc sogþvsk hvarer yr Logom viþ aþra  ener Crıſtnu meɴ oc ener Heiþno . oc gingo siþan frä Logbergi  þa bodo ener Criſtno meɴ Hall  at hann ſcylldi log þeira vpp ſegia  þav eſ Criſtnenne scyllde fylgia  Enn hann leyſtiſc þvi vndan viþ þa  at hann Caypti at þorgeiri  at hann scylldi vpp ſegia . en hann vas enn þa heiþinn . En siþan es meɴ qvomo i bvþer  þa lagþiſc hann niþur þorgeiʀ . oc bręiddi felld sinn a sic oc hvilþi þann dag allann oc nottena epter oc qvad ecke orþ . En of morgoneng epter settiſc hann vpp . oc gørþi orþ  at meɴ scylldi ganga til Logbergis . Enn þa hof hann tolo sina vpp  eſ meɴ qvomo þar  oc sagþi  at honom þotti þa comit hag maɴa i onytt efni  ef meɴ scylldi eigi hafa aller Log ęin a landi her . oc talþi fyrer moɴom a marga vega  at þat scylldi eigi läta verþa  oc ſagþi  at þat muɴdi at þvi oſætti verþa  eſ viſavon vas  at þęr barſmiþer gørþiſc a miþli manna  es landeþ eyddiſc  Haɴ sagþi fra þvi  at conungar yr Norvegi oc yr Danmorco hofþo haft ofriþ oc oʀostor a miþli sin langa tiþ til þeꜱ vnz laɴz meɴ gørþo friþ a miþli þeira  þott þeir villdi eigi  Enn þat räþ gørþiſc sva  at af stundu senduſc þęir gerſemar a miþli . enda hellt friþr sa  meþann þeir lifþv   En nv þykker mer þat räþ   qvaþ hann   at ver latem oc eigi þa raþa . er meſt vilia i gegɴ gaɴgaſc  oc miþlom sva ml a miþli þeira  at hverertvegio havi nacqvat sins mäls  oc hovom aller ein Log oc ęinn siþ . þat mon verþa satt  eſ ver ſlitom i sundr Logen . at ver monom ſlita oc friþeɴ .  En hann lauc sva mali sino  at hvarer tveggio jotto þvi  at aller scylldi ein Log hava  þav sem hann reþi vpp at seigia . þa vas þat męllt i logom  at aller meɴ scylldi Criſtner veſa oc scirɴ taca  þeir er aþur voro oſcirþer a landi her  En of barna vtburþ scylldo standa en forno log oc ov Hroſſakiotzät . Scylldo meɴ blota a lavn  ef villdo . en varþa fįorbaugs garþ  ef vottom of qvæmi viþ  Enn siþar fom vetrom var sv heiþni af numen ſem onnor . Þeɴa atburþ ſagþi Teitur oſſ at þui  er Criſtni com a jſland . En Olavur fell et sama svmar at sogo Sęmundar . þa barþiſc hann viþ Svein . oc Olav at Vpſolum Svia conungs  oc Eiric  eſ ſiþann vas iarl at Norvegi  Hǫconarſon  Þat vas cxxx. vetrum  epter dräp eadmundar . enn M. epter burþ Criſtz at alþyþo tali  Theꜱi ero novɴ byſcopa þeira  es veriþ hafa a Jſlandi utlender at sogo Teitz . friþrecur com i heiþni her . en þeꜱer voro siþann . Biarnharþur v. ǫr  Colr fǫ ǫr . Hroþolvr xix ǫr . Jꜹhan fǫ or . Biarnharþur xix. or . Heinrecur ii. or . Enn qvomo her aþrer v.  þeir ed byſcopar qvoduſc veſa . Ornolfur oc Goþiſcolcr . oc iii. Ermſkir  Petrus oc abraham oc Stephanus . Grimur toc Lꜹgsogo epter þorgeir . oc hafþi ii. sumor . en þa fecc hann lov til þeꜱ  at Scapti hefþi  syſtor son hanz  af þvi at hann vaſ Häſmęltur sialfur . Scapti hafþi Logſogo xxvii. svmor  . Hann setti fimtar doms Log . oc þat  at engi vegandi scylldi lyſa vig a hendr oþrom maɴi en ſer . En aþr voro her slic log of þat sem i Norvegi  a hanz dogom vrþo marger hofþingiar oc ʀikis meɴ seker eþa Landflotta . of vig eþa barſmiþer af rikis sǫcom hanz oc landſtiorn . En hann andadiſc a eno sama are oc Olavur fell . Haʀallz ſonr  Goþroþar ſonar  Biarnar ſonar  Harallz ſonar . xxx vetrum siþar en Olavr felli Tryɢvaſonr  þa toc Steiɴ Logſogo oc hafþi iii. svmor . þa hafþi þorkell xx. sumor . þa hafþi Geller ix. sumor . Jſleifur vas vigþur til byſcops a dogom Harallz  Halfdanar ſonar  Sigurþar ſonar  Harallz ſonar  Enn es þat ſo hofþingiar oc goþer meɴ  at jſleifur vas myklo nytri en aþrir keɴimeɴ  þeir es a þvisa laɴdi nęþi  þa selldo honom marger sono sïna til læringar oc leto vigia til presta . þeir vrþu siþan vigþer ii. til byſcopa . Collur  er var j vic austr . oc joan at Holom . Jſleifur attı iii. sono . þeir vrþv aller hofþingiar nyter . Gizor oc Teitur  faþer Halls  oc þorvalldr . Teit fæddi Hallur . sa maþr es þat vas almęlt  at milldaſtr vęri oc agęſtr at goþo a landi her olęrþra maɴa . Ec kom oc til Hallꜱ vii. vetra gamall  vetri epter þat  es Geller  foþor faþer minn oc foſtri  andaþisc . oc vaſ þar xiiii vetur . Guɴar hafþi tekit Logſogo  þa es Geller let af . oc hafþi iii svmor . Þa hafþi Colbeiɴ vi.  þat sumar  er hann toc Logsogo  fell Haralldur a Englandi . þa hafþi Geller i aɴat sinn iii sumur . þa hafþi  Guɴar i aɴat sinn i sumar . þa hafþi Sighvatur  Syſtor sonr Colbeins  viij.  a þeim dogom com Sęmundur suɴann af fraclandi hingat til landz oc let siþann vigiaſc til preſtz  Jſleifur vas vigþur til byſcops  þa es hann vas fimtøgur . þa vas Leo pave . En hann vas en nęſta vetur j Norvegi oc for siþann vt hingat  En hann andaþiſc i Scalahollti  þa es hann hafþi allz verit byſcop iiii. vetur oc xx  Sva sagþi Teitur oſſ . þat var a Drottins dęgi vi nottom epter Hatiþ þeira Petars oc Pǫls  Lxxx vetra epter Olavs fall Tryɢvaſonar . þar vas ec þa meþ Teiti foſtra minom  xii vetra gamall . En Hallur sagþi oſſ ſva . eſ bęþi vas minnigr oc olyginn oc mundi sialfur þat es hann var ſcirþur  at þangbranþur ſcirþi hann þrevetrann  en þat vas vetri fyr , en Cristni vęri her i log tekinn . en hann gørþi bv þritogur oc bio Lxiiii. vetur  i Haukadali . oc hafþi xciiii vetur   þa eſ hann andaþiſc . en þat vas of Hotiþ martens a enom x vetri epter andlat Jſleıfs byſcops  Gizor  sonur Jſleifs  vas vigþr til byſcops at bæn laɴz maɴa a dogom Olavs  ii. vetrom epter þat es jſleifur andaþiſc . þann vas hann annan her a landi  en annan a Gautlandi . En þa vas namɴ haɴſ rętt  at hann het Giſroþur . sva sagþi hann oſſ . Marcus hafþi Logſogo nęſtr Sighvati oc toc þat sumar  es Gizor hafþi einn vetur veriþ her a landi . en for meþ iiii. sumor oc xx.  at haɴſ sogo er ſcrifoþ ęvi allra Logsogo manna a boc þeꜱi  þeira es voro fyrer vart minni . enn honom sagþi þorarinn broþer haɴſ oc Sceggi faþer þeira oc fleiri spaker meɴ til þeira ęvi  es fyrer haɴſ minni voro . at þvi eſ . Biarni hafþi sagt . foþor faþer þeira  es mundi þoraren oc vi aþra siþann . Gizor vas aſtſęlli af ollom Laɴz moɴom en hver maþr aɴara . þeira es ver vitim her a landi hafa veriþ . af aſtſęlþ haɴſ oc af tolom þeira Sęmundar meþ vmbraþi marcuꜱ vas þat i Log leidt  at aller meɴ tolþo oc virþo alt fe sitt oc soro  at rett virdt vęri  hvart sem vas i Lonþom eþa i lauſa aurum  oc gørþo tiuɴd af siþann . Þat ero míclar iartecner  hvat hlyþner laɴzmeɴ voro þeim maɴi  es hann com þvi framm  at fe allt vas virdt meþ Svarþogom  þat es a Jſlande vas  oc landet sialft , oc Tiunder av grvar , oc Log a logþ  at sua scal veſa  meþan Jſland es byɢt  Gizor let oc Log leggia a þat  at stoll byſcops þeſs  es a Jſlandi vęri  scylldi i Scalahollti veſa  en aþur vas hvergi . oc lagþi hann þar til stolſins Scalaholltz land oc margra cynia auþæfe ǫnnor , bęþi i londom oc i lauſom aurom . Enn þa es honom þotti sa staþur hava vel at ꜹþævom þroazk , þa gaf hann meir enn fiorþung byſcopsdoms sins til þeꜱ  at helldr vęri .ii. byſcops stolar a landi her enn einn  sva sem norþleɴdingar ęſtu hann til . Enn hann hafþi aþr latet telia buendur a landi her . Oc voro þa i auſtfirþingafiorþungi vii. hundroþ heil . En i ʀangęinga fiorþungi x.  en i Bręiþfirþinga fiorþungi .ix.  en i ayfirþingafiorþungi .xii.  en otalþer voro þeir  eſ eigi tto þingfarar caupi at gegna ov allt jſand . Vlvheþiɴ toc Logsogo epter Marcus . oc hafþi ix sumor . þa hafþi Bergþorr vi.  En þa hafþi Goþmundr xii sumor . Et fyrsta sumar  es Bergþor ſagþi log vpp  vas nymęli þat gortt , at Log r scylldi scriva a böc at Havliþa of vetreɴ epter at sogo oc vmbraþi þeira Bergþors oc aɴara spacra maɴa , þeira er til þeꜱ voro tecner . Scylldu þeir gørua nymęli þꜹ ǫll i ʟogom  er þeim Litiſc þau betri en en forno Log . Scylldi þau segia vpp et nęſta sumar epter i Logretto oc þau oll hallda  es enn meire hlutur maɴa męlti þa eigi gegɴ . En þat varþ at framfara . at þa vaſ scrivaþur Vigſloþi , oc margt aɴat i Logom . oc sagt vpp i Logretto av kennimoɴom of sumar et epter . en þat licaþi ollom vel . oc męllti þvi mangi i gegɴ . þat vas oc et fyrsta sumar  es Bergþor sagþi Log vpp , þa vas Gizor Oþingførr af sott , þa sendi hann Orþ til alþingis vinom sinom oc hofþingiom  at biþia scylldi þorlac þorleikſſonar  broþor Halls  at hann scylldi lata vigiasc til byſcops . En þat gerþo aller sva sem orþ haɴſ qvomo til . oc fecſc þat af þvi at Gizor hafþi sialvr fyrr mioc beþit . oc for hann vtan þat sumar . en kom vt et nęſta epter oc vas þa vigþur til byſcops . Gizor vas vigþur til byſcops  þa es hann var fertogur . þa vas Gregorius pape . en siþaɴ vas hann en nęſta vetr i Danmorco , oc kom ov sumariþ epter hingat til laɴz  En þa es haɴ hafþi veriþ xxiiii vetur byscop  sua ſem faþer haɴſ . þa vas Joan vigþur til byscops fyrstr til stöls at Hölom . þa vas hann vetri miþur en halffertogur . En xii vetrom siþar  þa eſ Gizor hafþi alls veriþ byscop xxxvi. vetur . þa vas þorlacur vigþur til byscops . hann let Gizor vigia til stöls i Scalahollti at ser Livanda . þa vas þorlacur ii. vetrom meir en xxx . En Gizor andaþiſc xxx. nottom siþar i Scala hollti a enom þridia deigi i vicu  Kalendarum Junij . A þui äre eno sama obijt Paſchalis fyʀ en Gizor . oc Baldvine oc arnaldus i Hierusalem . oc Philippus . En siþar et sama sumar Alexius . þa hafþi hann xxxviii vetur setiþ at stoli i miclagarþi . En ii. vetrom siþar varþ alldamöt . þa hofþo þeir eyſteiɴ oc Sigurþur veriþ xvii. vetur conungar i Norvegi epter magnus foþor siɴ Olafsſon Harallz ſonar  þat vas cxx. vetrum epter fall Olafs  enn ccL. epter dräp eadmundar . Enn dxvi vetrum epter andlat Gregorius  þeꜱ es Cristni com a England  at þui es taliþ es . En hann andaþisc a oþro äre conungdoms Foco  .dciiii. vetrom epter burþ Criſtz at almaɴa tali . þat verþur allt ſamaɴ mcxx. or  Her lyxc sia boc  þetta es cyn byscopa Iſlendinga oc ættar tala . Ketilbiorn  sa es bygþi suþur at moſfelli  vas faþer Teitz  foþor Gizorar  foþor Jſleifs  es fyrstur vas byſcop i Scalahollti  foþor Gizorar  Hrollaugur  sa es bygþi auſtr a Siþu a Breiþabolſtaþ  vas faþer Ozorar  foþor þordiſar  moþor Halls  foþor Egils  foþor þorgerþar  moþor Joaɴſ  es fyrſtur vas byſcop at Holom . Oþr  es bygþi veſtr i Breiþafirþi i Hvammi  vas möþer þorsteins  foþor Oleivs  foþor þorþar  foþor þorhilldar  moþor þorþar  foþor Carlſevnes  foþor Snorra  foþor Hallfriþar  moþor þorlacs  es nu es byſcop i Scalahollti  nęſtr Gizori  Helgi  sa es bygþi norþr i Eyiafirþi i Criſtneſi  vas faþer Helgo  moþor Einarſſ  foþor Eyiolfs  foþor Goþmuɴdar  foþor Eyiolvs  foþor þorsteins  foþor ketils  es nu es byſcop at Holom  nęſtur Joaɴi  þeꜱi ero nofn langfeþga yɴɢlinga oc breifirþinga  i. Yngui  .ii. Niǫrþr  .iii. Frayr  iiii Fiolner . sa er do at frid fröþa . v Svegþer . vi. Vanlandi . vii. Uiſbuʀ  viii. Domaldr . ix. Domaʀ  .x. Dyɢue  .xi. Dagur  .xii. alrecr  .xiii. agne  xiiii. Yngvi  .xv. Joruɴdr . xvi aun  xvii. Egill  xviii. Ǫttar  xix aþiſll  xx. Eyſteinn  xxi. Yngvaʀ  xxii. brꜹt ǫnundur . xxiii Jngialldr  xxiiii. Olavur  .xxv. Halfdan  xxvi. Goþroþr  xxvii. Olafur  .xxviii. Helgi  xxix. Jngialldur  dottor sonur Sigurþar  xxx. Oleivur  xxxi. þorsteiɴ  xxxii. Oleifur  es fyrſtur bygþi þeira a Jslandi  xxxiii. Þorþur . xxxiiii Eyiolfur  es skirþur vas i elli siɴi  þa es Criſtni com a jſland  xxxv. þorell  xxxvi. Geller  faþer þeira þorkelz  foþor Braɴz  oc þorgils  foþor mïns , enn ec heiter are  