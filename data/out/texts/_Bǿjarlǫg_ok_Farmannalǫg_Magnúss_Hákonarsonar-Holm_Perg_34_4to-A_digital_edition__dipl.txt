FRIÐR ok blezsan vars herra iesu christi ok arnaðarorð fru sancte marie ok hins . hælga olafs konongs se með oss . nu ok iafnan  En ver skulum logþingi vart eiga .a xí. manaðom i bø varom nersta sunnu dag epptir .xííí. dag iola a þingstað rettom  þar skulu aller finnazt naudsynia laust  þeir er til þings ero nemder  En gialldkyri ok sysllu maðr skulu nemft hafa .a thomas messo dag a mote suo marga menn or huerium fiorðonge  sem her vattar i nesta capitulo eptir  eða þeirra logleger umboðs menn  Svo er mælt  at ráðz menn aller ero sialfnemdr til logþingis ok xííí. menn or huerium fiorðonge bøarens  Nv skulu aller menn gera leiðanger at iafnaðe  En at utbodnom leiðangre skulu menn iafnað sín reiða at garða hofn ok at fiar magne  En sa leiðangr er geriztt af gorðum frialsar þeim garð leigur  er garð a  þeir skulu skylldugir við leiðangre at taka  er konongr nefner til eða hanns vmboðs maðr  Nu skal greiða at holfum almenenge v. peninga vegna af mork hverri  bæðe af garða leigum ok kaup øyri  Skal konongr taka . af xlʼ. marka  En bøarmenn þat sem auk er  Vtlenzsker menn þeir er garða eiga j bø varom eða leiga .xí. manaða leigu garða  þa skulu þeir vera i ollum boðom með bøar monnum  En aller utlenzsker menn er her sitia vm vetrom  þa skulu gera .v. peninga vegna af mork . huerri at holfum almenenge  ok a konongr þann leidangr allan  EN vm bøar gialld  þa skal ærtog vera at bøar giallde  ok skal golldet .xíííí. nattom firrir pals messo at oseckiu  En bøargialld skulu gera Smiðir  Aller mangarar  Olkonor  Miolkonor  kambarar  vefiarar  ok aller þeir menn ok konor ok karllar er með mange fara  huart sem þeir hafa mang sitt a stræte eða j buðum  En ef maðr færr brott með bøar giallde  giallde mork silfers kononge  nema nokor maðr luki firir hann i retta stemfnu  þa .a sa maðr þa mork . er við ligger i sokena  af hinum er hann kømr apptr  en eigi konongr  Tenínga svein huærr skal giallda halfa ærtog at bøar giallde hina fyrstu xí. manaðe  EN ef varð menn eða aðrer menn finna mann vegen a stræte vti eða i oðrum stað inan tak marka bøar manna . þa skulu þeir ganga til husbonda þerss sem þar a nest hus  ok segi til funddar sins  ok bere hann lios til liks  ok ef þeir kenna  þa bere sa husbonde boð hanns erfinggia  En ef sa maðr er til  er retter eptir mælande er eptir þann mann  þa bere þangat lik i hus . hanns  En ef engi er sa til  þa bere lik i hus gialldkyra  ok skal .hann. eptir mæla ok gera manz bana vtlægan ef eigi kømr viglysing fram .a mote  En erfingi syni morð  ef hann kann til koma  Svo er mælt  at ver skulum mot eiga .a thomas messo dag ok setia iola frið  En iola friðer skal standa .ííí. vikur  En ef manne er veit ofund j iola friði varom með orðom eða verkum  þa skulu aller rettnæmer menn taka holfu meíra rett  Fiar sokner allar skulu standa meðan iola friðr varr er lengst  En v. daga hina fyrstu j iolom  ok hinn vííí. ok hinn xííí. skulum ver heilagt lata sem hin fyrsta  En þerss a millum víní hværr sem vill at oseckiu  Stræte vár skulum ver ok ryðia um iola tið  þar skal huarke a draga timbbr ne skip  ok eigi laða við a.  En huatke sem a stræte er boret ok liggr þar  þa take gialldkyri af ok suo heim hollt sem honom være Amote dømt  ef þat er betra en øyrir silfers  En ef þat er eigi bætra  þa a sa þat er stræte A.  En hinn se þa við laus  er atte  Aller menn skulu inni sitia um netr ok ganga eigi uti  En ef hann gengr ok stendr i garðz liði eða i forstofo  þa seti þann mann i ranzsakshus  ok biði þar doms  Mót skulum ver hafa um iola tið sem fyr otan vm mann hælgi vara ok þiofnað  ok suo allra vitna niota sem þerss a millum  Oll þau mal er ver tokum með lofa take amote vár amillum vm kaup eða sokner eða annat  er þersso likt er am ok bø varom er hentt  þat skal allt halldazt vár amillum  er bok mæler eigi i mote  sæcker halfre mork silfers hværr er þat ryfr  nema konongr lofe  eða litizt annat sannare  Nv ef druknir menn ganga vti um bø innan  ok hitta varð menn .a.  þa skal rett leiða  en eigi Rangt  huart sem þat ero konor eða karllar  At þui skulu þeir spyria  huar inni hanns er  ok ef hann veit þat  þa skulu þeir hann heim leiða  En ef hann veit ecki til  þa føre hann til nesta husbonda ok late þar liggia  þar til er hann veit hvært hann genger  nema husbonde vili fyrr heim leiða  En sa maðr er annan veg leiðir  þa er hann sæckr mork silfers  En ef maðr rupplar druckin mann løynddri hende fotum sínum eða fe eða vopnum  huart sem hann. rupplar karll eða kono  suare sliku firir  sem hann. hafe stolet iam mikllu  Vorðr skal uppi meðan íola friðr er  þan skulu hallda .v. menn skilrikir  þeir sem huarke ero røyndir at þiofnaðe ne at huinzsku  þa skal gialldkyri til nefna með husbonda raðe  En þeir skulu hafa .j leigu sina .v. mærkr silfers af bøar manna fe  Skal þeim luka halft firir iol  en halft .xí. dag i iolom  En þa er þersser vi. menn ganga til varðhalldz  þa skulu þeir hittazt við sanddbru  ok skulu þeir niðr ganga a bryggiur  þar sem nest er genget æpplla garðe konongs  ok suo in eptir bryggium  En aðrer .ííí. skulu ganga in epptir langstræte at øfra  ok hittazt við olafskirkiu i vags botne  ok snuizt þeir er eptir bryggium gengo  vt at øfra  En þeir er at øfra gengo  snuizt ut epptir bryggium  ok hittizt við sandbru  Suo skulu þeir iafnan ganga ok um snuazt  þar til er dager er  ok ringgir at sma kirkium  øpa skulu þeir við hværn allmening  er liggr vm þueran bø varn  En ef sa vill eigi vorð . hallda er gialldkyri nefner til með husbonda raðe  hann. er sæckr .íí. aurum silfers  ok nefne annan i stað hanns  En ef einnhværr varð manna sofnar a verði  giallde . øyri silfers  En ef nokor varð manna lætr vorð falla  þeirra er við bøar manna fe hafa tekit  þa er hann. sæckr .íí. aurum silfers  En þa er vorðr þeirra fallen  er ælldr kømr i hus  ok finna aðrer menn fyr en þeir  eða verða aðrer upp broten hus manna  ok stolet or fe manna  eða hærr færr til bøar  eit langskip þat er sessom ma telia eða þui fleiri  En ef hærr færr til bøar ok verða varð menn varer við  þa skulu þeir renna til stopulvarðar ok biðia klyckia  en sumir til rennara ok biðia hann. blasa i horn sem skiotazt  ok skal varð menn segia hononom hværrt þaᴠ skip fara at lande  En hværr þeirra manna er frialser ero ok fulltiða  þa skulu þangat fara með voppn sin oll  ok ef ofriðar hærr er . þa ma konongr gefa huerium landraða sok  er oðru vis gerir  ef hann vill  nema nauðsyniar banne  Stopul vorðr skal vera hallden hueria not  þann skulu hallda .íí. menn goðer ok skilrikir  ok eigi at illum lutum røyndir  þeir sem gialld kyri nefner til með bøar manna raðe  En þeir .íí. skulu taka j leigu sina a .xí. manaðom .vííí. mærkr silfers  Skulu fram koma .íí. mærkr at veter nattom . sin huarom þeirra .ii. mærker at nicholas messo  ok íí. mærker at sumar nattom  ok íí. mærkr at seliu voku  En ef sa vill eigi vorð hallda  er til er nemdr  giallde .íí. aura silfers  En . gialldkyri nefne annan i stað hanns  Sysllu maðr skal fa til mann at ranzsaka vorð hvært kvælld  En ef þeir hitta varð menn sofna a verði eða eigi a vorð . koma  þa er ringgir ælldz sløckeng  þa giallde øyri silfers eða se kastaðr .j. myrkva stofo  Þa er ok vorðr fallen  ef ælldr kømr i bø  ok finna aðrer . menn fyr en þeir  eða hærr færr til bøar  eitt lang skip eða þui fleiri  ok ef sliktt kann at hendda  þa skal sliku firir suara  sem aðr er sagtt um iola varðhalld  Gangganda vorð skulu .vi. menn hallda  iamt sem um iola tið  skulu þeir aller hittazt við sandbru  þa er þeir ganga til varðar ok skipa suo gongu ok um snvníng  sem fyrr er sagt vm iola vorð  Skal hværr þeirra hafa . halfa ærtog .a not huerri af bøar monum eptir þui sem gialldkyri gerir rað firir  af garðe hveríum  Hus þau oll  sem aðr ero  stande sem komen ero  En ef hann. vill hus lata upp gera  er a.  þa skal hann suo skipa heðan af  sem logmaðr ok gialldkyri ok sysllu maðr ok ráðz menn sia at retlegazt se  bæðe við stræte ok bryggiur  ok við almeninga ok væiter  Nu skulu ok stræte oll iamha ok xí. allna breitt vera  ok suo bryggiur  skulu þeir lǽgia sinar bryggiur  er of hafar hafa  En hinir up føra  suo sem konongr ok gialldkyri sia at retlegazt se  suo at allar se iam hafar  En ef siðan siga bryggiur  føre þeir upp sem þær eigu  ok hallde iam hafom við þær er mundanga ero  Allmenningar skulu vera vííí. allna  en væiter þriggia allna garða millum  Suo skulum ver ok husa garða vara  at bera mege pund i þrøngsta lage upp ok ofan eptir endelongum millum strætes ok brygna  Suo skal ok hværr garðr firir ofan stræte open upp vera or  sem aðr er mælt  firir neðan  En ef hus sæter a. eða svaler ifir æithvertt þerssa heðan af  giallde mork silfers ok føre hus . af innan fimtar  En ef þa er. eigi af ført  þa . late gialldkyri ok raðz menn. til motz blasa ok nefne til menn amote at fara til at hoggva . suo mikit af husi  sem ifir stendr strætom eða bryggium eða garð rumum  er ero minni en nu er mælt  Þriggia allna svaler mego þolazt ifir bryggium  ok eigi bræiðare  En hværr sem eigi vill til fara at hoggva niðr  sæckr øyri silfers  EN ef manne værðr faler garðr sin  þa skal . kononge fyrst bioða amote  vill hann eigi kaupa  bioðe þeim er garðz lið a við . hann  Nu vill hann eigi kaupa  seli huerium sem hann. vill at oseckíu  Nu vill maðr hus brigða i kaupange eða tuptir  þa skal .hann. brigð hafa .a fyrstum xí. manaðom er hann er innan landz  eða a þeim fyrstum .xí manaðom er hann. heim kømr  En ef hann. brigðir eigi suo  þa a hann þerss mals alldri upp reist siðan  En ef maðr færr fra husum sinum eða tupptum xíí. manaðe  suo at hann. hælldr eigi upp mot gongu eða varðhallde ok strætesgærð  þa a konongr hus ok tuptir  en hann ecki j  Nv sæter maðr hus sin a tupptir annars mannz  þa skal sa er a.  taksetia þann mann til sín  En hann føre þat. tak at logum ok kome til ráðz um morgonen  En þat. kollum ver rað  er logmaðr ok raðz menn sitia a malom manna  þa skal logmaðr ok raðz menn ganga til ok sia  þa skal sakar abere lata bera .íí. manna vitni  at þat er hanns tupptir er þau hus standa . Siðan tøme þeir . honom tuptir sinar  En þa skal sakar abere gera husi . hanns fimtarstemnu af tupt  En ef eigi er af ført firir fímt  þa eignizt iorð hus  En ef hus stendr .xx. veter almaga laust  þa standde sem komet er  ok eignizt hus iorð  Hvsbonde a kost at taka starfs menn v. i garð sin  ef hann vill . karll menn .íí. ok konor .ííí.  En hus menn sina alla  þa sem hann byggir hus sin vinnu føra . skal .hann. abyrgiazt  at þeir gange eigi at bitllingum  En ef þat profazt með rettom vitnum  at þeir ganga i aðra garða ser at mat  giallde kononge halfa mork silfers  eða syni ein eiði at hann vissi þat. eigi  En ef maðr værðr tak sætter i garðe mannz  føre hus bonde hanns tak með . honom eptir logum  þangat sem stæmt var  En ef hann. vill eigi varða firir hann. firir gialldkyra  þa take gialldkyri þann mann ok seti i ranzsaks hus til raðz vm morgonen  Nu gengr husbonde i tak firir mann þann  ok løypr hann vndan  er taksætter var  þa suare husbonde sliku sem sa var sakaðr  er hann. gek i tak firir  En ef maðr leigir hus af manne ok tækr siðan fleiri menn i hus en þa var skillt  er hann leigði  Abyrgizt hann. þa at ollu sem husbonde skylldi  ef hann. hefði i tekit  Engi maðr skal taka . þann mann i hus sin  er hann veit at faret hefir með huinzsku  En ef hann tækr  þa er hann sæckr mork silfers við konong  EN a mego menn selia alla luti þa er faler ero  nema kværnar eða viðu skip  þerssa luti skal a strond ifir selia  þar sem eigi meíní monum up sæter . Nv af þui at allum monum er kunikt vm þann miclla vaða  er við liggr um ælldz abyrgð j bø varom  þa er þat greinande  af huerium elldj hælldz værðr skaðe at  ok af þui skulu menn vita at engi maðr skal leggia ælld i þann ofn er ny gorr er  fyr en gialldkyri ok raðz menn ero til leidðir at sia  ok ef þeim lizt sa ofn gilldr  þa ma sa lata ællda  er a.  En ef sa ofn virðizt eigi gilldr  þa skal gialldkyri ok raðz menn lata niðr briota  Suo skal ok vm ælldhus ok ketil garða  sem aðr er mælt vm ofna  j skrilliosom skulu menn ælld hafa  ok i kolom af steini eða af iarne eða eiri eða lampa  En ef fiorðonger af bø varom brenner af einum huerium þema ælldj  giallde sa er siðaztt hafðe j hende ok gæta skylldj  .x. mærkr silfers firir fiorðong hværrn  ef . at ovilia værðr  En þeim er atte  bøte eptir laga dome  En vm þa er menn bera vti ohullda ællda eða setia kerti a vægg  eða gera lios i diskum eða næpom  eða fara oðru vis með en nu er mælt  þa seckizt sa x. morkum firir fiorðong hværrn er þeim elldi skylldi vardueita  eða fare vtlæger  Baðstofor allar ok bakara ofnar ok iarn smiðiu buðir skulu þeir flytia  er eiga  or bø varom ok þar setia  sem gialldkyri ok raðz menn sia at standa mege með konongs raðe  En ef eigi er brot flutt innan halfs manaðar fra þui er gialldkyri hefir lyrst amote  þa fare mot menn aller til ok briote niðr  sæckr hverr øyri silfers  er eigi kømr til niðr at briota  Ælldr skal sløckter vera siðan ringt er ælldz sløckeng ok til þerss er ringir at broðra  En ef lengger hefir . eða fyrr kvæikir nauðsynia laust  giallde mork silfers  En raðz menn skulu meta nauðsyniar  En ef ohulldan ælld berr vti  huart sem þat er fyrr eða siðar  eða hefir i oðrum stað en nu er mælt  sæckr mork silfers  En ef ælldr er uti gorr a tupptum eða .a strætom eða bryggium  nema hus bræðe eða likstra brenne  giallde kononge mork silfers  hværr skal þar til skylldr at taksetia firir er með elldj er oðru vis faret en logbok vattar  suo husbonde ok kaup maðr sem konongs maðr  En ef þeir misfara með elldj  er enga vorðzllu hafa i bø  þa skal sa i ranzsakshus fara ok lata biða þaðan doms  En þo at þeir misfare með elldi  er vorrðzllu eiga i bø  þa skal þeirra domr ifir standa  EN ef hus værðr i ællda i kaupange  ok verðr eigi loge liorom hærre  ok fa hanns menn einir saman sløkt  þa fare mal þerss er elldi skylldj varðueita eptir hinu fyrra skillorðe  En ef husbonde læter appter garðz lið ok vill eigi fleiri menn lata til koma en hus menn sina eina ok sialfan sik  sæckr morrk silfers  En ef oðrum monum verðr skaðe at  stande mal hanns vndir raðzmanna dome  SAr skal kær vera i garðj sem eigi er kællda til ok vatn j.  stigi skal til ælldhus hværs ok .íí. krokar i hverium fiordonge  En hværss þerssa . sem missir  giallde mork silfers kononge ok fae til eigi at siðr  En til skal hværr maðr renna þegar ælldr kømr j bø  eða høyrir horn eða klocko  ok hafe með ser .íí. ein sa ok fotu ok buløxi  ok með ollu þui er biarga ma við elldi  En konor allar fare til með fotum ok sponum  byttum ok vazsam  ok biargazt hværr sem ma  eða giallde øyri silfers hværr er eigi bærgzt  Nu ef maðr stendr firir vatne er ælld þarf at sløkva  giallde mork silfers kononge  ok take hværr sem bannar suo  segll ok allt þat annat er þarf til nauðsynia  ok suo firir vatn  ef dryckr manna ligr við  En ef maðr færr til með .íí. hendr tomar  þa er hværr þeirra sæckr mork silfers  En ef niðr þarf at rivfa hus firir ælldz ofgange  ok vill sa firir standa  er þau hus .a.  bøte foringi mork silfers  ok skal þo niðr riufa hus  En ef ælldr stoðvazt við þau hus er ofan ero rifin  þa skulu bøar menn þeir sem sínum husum hallda hæillum  bøte honom hus sin apptr iam goð sem aðr varo  En ef ælldr færr vm þau hus sem niðr varo rífín  þa skulu þeir engu bøta  sa skal ælld abyrgiazt  er siðast hefir i hende  Þær skulu bryggiur gilldar vera ok stræte ok almeningar  er gialldkyri ok raðz menn meta . at gilldar se  ok se át gorrt innan þerss halfs manaðar er gialldkyri gerir lagastemnu til at bøttar se firir vattom  En ef eigi er suo gort  bøte . kononge mork silfers  En ef prestar eða handgengner menn hallda eigi skilum upp firir gorðom sinum sem aðrer menn  þa firir bioðe gialldkyri nokorom manne þeirra hus at leiga eða heitur i at hafa  þar til er þeir hallda skilum upp firi garða sina sem aðrer bøar menn  En ef maðr brytr upp hus eða garðz lið manz ok lætr opet standa  þa abyrgizt hann. þat . allt er or værðr stolet ok giallde mork silfers  halfa kononge  en halfa þeim er hus atte  eptir þui ofundar bot sem vi skynsamer menn meta loglega til nemder  bæðe firir skaða ok aværka  EF maðr færr brot með husa leigu ok leigir hus i oðrum garðe  þa skal sa husbonde giallda mork silfers  er byggir honom  ef hann. vissi at hann. hafðe eigi aðr skil gortt  en sa øyri  er leigði  En ef maðr færr til skips ok vill brot með husa leigu bonda  þa er styri maðr sæckr mork silfers kononge  en sa øyri er skip leigðj til brot færðar  En oðrum øyri við þann er hann tti husa leigu at giallda  En ef husbonde eða styri maðr kallazt eigi vita at hann hann hafe oloket husa leigu  þa syni með suo mikllum eiði  sem fe er mikít til  ok se þa lauss i fra  Engi bøar menn skulu kaupa korn til melltingar  ok huarke vtlenzsker  En ef melltir  giallde mork silfers kononge  ok se mallt uppnæmt  En ef hann. syniar  syni ein eiði  nema .íí. manna vitni se til  eða giallde mork silfers sem aðr  En ef heraðz menn kaupa korn i bø varom ok flytia heim til melltingar ok flytia siðan aptr til solu  þa liggr þeim slikt við  sem bøar monum ef þeir mælta til solu  KAup menn þeir aller  er koma til biorgviniar eða annars kaupstaðar leggi þar at bryggium  sem þeir leigia hus af  En þegar farmr er af boren  leggi ut ifra ok rymi suo firir þeim er með fermdum skipum koma  En þeir leggi firir almeninga  er firir ofan stræte eiga skip eða þar leiga hus  En læge skal hværr taka sem nu er mælt  En þeir er brygna læge hafa  snvi þæir stafne a vag ut ok oðrum at bryggium  En ef nokor j þema greínum gerir oðru vis en nu er mælt  ok kærer husbonde eda kaup maðr firir. gialldkyra  þa geri hann. ret af ok take . halfa mork silfers af þeim er þerssa eínahueria grein braut  ok halldezt þo þersse skipan  sem aðr er mælt  Svo er mælt ok staðfastlega tekit  at aller sigllingar menn er siglla til biorguiniar  skulu skipa i hus upp varningi sinum  ok huarke kaupa ne selia a skipum  nema køypt se til konongs garðz  Er þat fyrst firir boðet  at kaupa malt ok miol  korn ok hunang  hveiti ok línklæðe ok lerept  vaðmal ok rug  ærtr ok baunir  skreið ok smior  lysi ok meisasilld  ok allzskyns voru  flesk ok katlla  ok allzskyns vtlenzskan varning  En ef nokorr værðr kunnr ok sannr at þui at hann sæler þenna varning .a. skipi eða oðrum stað en i husum . eða .a. torge  þa giallde sa mork silfers kononge  er selldj  ok aðra sa er køyppti  ok gange kaup þeirra aptr ok hafe huar sitt  En ef þeir . kaupazt við siðan i løynd  ok værðr þat með sannyndum uppvist  þa er sa varníngr upp næmr firir huarom tveggia  er j var kaupi þeirra . kononge ok bøar monnum  En ef þeir synia  syni með lyritar eiði . nema .íí. manna vítní se til  KAupmenn aller  þa gange til skip darattar þegar horn qveðr við  hvart sem hann kømr norðan eða svnnan  ok hefir hann. veret . .ííí. netr i bø  Svo skulu ok husbøndr ganga til skip drattar ok heraðzmenn sem kaup menn  ef þeir hafa veret .ííí. netr i bø . En eigi ganga fyrr ne giallda  nema þeir vili  nema skip se suo mikit at þeirra þurfi við  En hverr sem eigi genger suo sem nu er mælt  giallde øyri silfers gialldkyra firir haf skip  en ærtog ærtog firir austr farar skip  En half ærtog firir smabyrðing  nema nauðsyn banne  En su er fyrst at røkia guð ok hæilaga kirkiu  ef maðr er staddr at otto songe eða messo  þa skal eigi taksetia  ok þoat taksætt se  þa skal eigi fe giallda  Svo skal ok ef maðr berr fot sin til skips eða fra  eða reiðir maðr manne silfer  eða tækr hann. eða liggr vndir elldi ok læter brenna sik  eða er maðr i baðstofo eða læter ser bloð  eða sitr ifir kono . sín sivkri eða bornum eða þeim manne  er hann .a. arf eptir at taka  eða fører tak eða æster taks þan mann er buín er or bø  Ein maðr skal iafnan sítia eptir a skipi ok gæta fanga manna  ok suo buðar  ef eigi er lás til  Suo ok ef maðr høyrir eigi horn  En ef hann. høyrir . ok væit eigi til hværrs  þa sanne hann þa nauðsyn með eins eiði firir gialldkyra  ok suo allar nauðsyniar þr sem her ero talldar  nema sa hafe vitni til er malet .a.  Nu koma menn til skipdrattar  þa skulu þeir eigi taka fyrr a festum en styri maðr biðr þa  En ef þeir taka fyrr .a  ok gengr skip eigi upp eða vt  þa biði liðes meira  ok gange þeir eigi fyr i brott en hinir koma  eða giallde øyri silfers firir haf skip . ærtog firir sma byrðing  Nu taka þeir fyrr a festum en styri maðr biðr  ok lesta skip . hanns firir lið løysis saker giallde styri manne skaða þann er þeir gera a skipi hans  en kononge sem fyrr skiler  ok biði liðers meíra  En ef styri maðr biðr a festum taka  þa leiti . við þrysvar  En ef þa gengr eigi upp eða ut  þa ero þeir aller oseckir  er þar varo  ok gange gialldkyri . a. annat stræte  en annat kallare  ok æste hværn taks  er þeir hitta .j. þeirri gongu  ok gange vm allan bø  Suo er ok mælt  ef fæstar slitna þa er styri maðr biðr a festum taka  þa ero þeir aller oseckir  er þar varo  En ef maðr vill lata setia skip sit upp  þa skal hann. ganga til gialldkyra um qvælldet aðr firir ok blasa til skipdrattar . vm morgonen  ok suo skal til allra skipa er meira berr en v. lester  En . oll smærre  þa ma hann. upp setia ok ut vtan løyfis gialldkyra  en eigi meira skip  En hværr er oðru vis gerir en nu er mælt  sæckr mork silfers við konong ok bøar menn  En þeir er þersse sma skip eiga  fa eigi bøna lið til at draga þersse sma skip upp eða ut  þa krefi sa horns sem . aðr er mælt vm støre skip  Langskip ma upp setia hværr er vill  þo.at hann spyri ecki løyfis til  EF . kaup menn utlendzsker skipa fyrri upp en þeir spyria løyfis . at þann er firir konongs garðe er  sæckr mork silfers við konong  sa er þat gerir  ok suo mork silfers  sa er sæler vndan konongs forboðe  ok flyti aptr þat sem hann selldi vndir iamfnt verð sem gengr annarra . manna millum  ok a. sa sokn .a þui er firir garðenom er  En hann. skal . tekit hafa slikt sem hann. vill . kaupa  innan . þriggia daga forfalla laust  elligar seli hueríum sem .hann. vill  at oseckiu  ÞAt er nu þui nest  At vár skal engi firir oðrum taka  ok ecki skulum ver oss at gripdæilldum gera  doms er hværr værðr firir sinu . fe at hafa  En sa er firir oðrum tækr  þa skal . hann þat. apptr føra ok giallda honom fullrette  er hann. tok firir  En ef sa vill eigi laust lata  þa beiði hann. fiar sins ok leggi honom rán við  lætr hann eigi af þui fe er hann. tok  þa er hann sæckr halfre mork silfers  ok þeim fullrette sem fyr var sagtt  ok søke sit at logum siðan  ENggi maðr skal at for gera . at oðrum inn annar bøar ne heim sokn veita  ok enskis mannz fe taka otan . loglegra sokna  hvarke Barrun ne sysllu maðr ne gialldkyri ne engi annara manna  En sa er heim sokn veitir eða fiar tækt otan loglega se dømt A mote  þa er hann. sæckr .vííí. ærtogom ok xííí. morkum silfers við konong  ok hin hværr mork silfers  er honom veitir lið til  ok bøte apptr fe bonda  ok honom fullrette  er fét atte  En ef þeir vilia eigi giallda sem nu er mælt  fare or landeign konongs vars  eða þeir geri ret af  ÞAt er nu þui nest  ver kaupstaðar menn verðum miok við kaup At lifa  En i bø varom skulu aller frialser menn ok fulltiða raða kaupum sinum  suo konor sem karllar  nema konor skulu eigi hus . kaupa ne iarðer  nema bøndr þeirra lofe eða sannr erfingi  Ver skulum kaupazt ollu heimolo við  ok skal engi annars fe selia  nema sa bioðe vm með vattom  er A  Nu skal nefna gripi þa alla  er heimilldar take skal fylgia  ef maðr kaupir hus at manne eða skip þat er haft er . eða øxi .a skapte eða spiot eða sværð með vmgerð  þat er haft er  klæðe oll skoren  katllar hafðer ok oll þau vopn er hofð ero  ok ollt þat er haft er  hestar ok yxnir tamder  Nu iðrazt annar þeirra kaup sins  þa skal sa veria logum ok dome er hallda vill  ok hallde til logmanz orskurðar  þui at hann. a engi at rivfa  nema kononge siolfum litizt annat sannare  þui at hann er ifir skipaðr logen  EN ef maðr kaupir grip . hafðan at manne  þann er heimilldartake er til nefdr  Nu kømr maðr fram ok kallar þann grip stolen fra . sér  en hinn er køyptt hefir  nefner heimilldar mann sin ok sætr dom firir ok logmannz orskurð  ok ef þeir þar koma  ok fær hann. heimilldarmann firir sik  þa er .hann lauss við  En ef . hann fær eigi heimilldar taka  þa skal sakar abere leiða fram .íí. skilrikra manna vitni  ok take bok j hond ser ok skiote þui til guðs  at gripr sia er þersse maðr kallar ser . at þenna grip .a. hann.  ef .hann skal orentr vera  ok þenna grip gaf .hann eigi . ok eigi gallt ok eigi solum selldj ok engi sa er hann bauð vm  ok sveri at fullan eið  Siðan take sa grip sín  er vitni baar til  En hinn er køypti ok eigi fæk heimilldar taka  giallde þiofsok suo miklla sem gripr sa er fiar verðr  eða vinni .settar.eið nefndarsøre  at hann. stal eigi þeim grip ok vere siðan lauss við  En ef hann hittir heímmilldar taka sin  þo at siðar see  giallde honom slikt ok svare . logum kononge ok bøar monum  eða fae ser heimilldar mann  EN oll vara ny ok onøyt . hvart sem .þat. ero . vopn eða . klæðe  lerept eða onnur vara  i hveriu sem . þat er  þa skal  .þat at strætes kaupi hafa meira lut ok minna  En með strætes kaupi ok nyíum ok onøyttum varníngí . er engi maðr. skylldr at fa heímilldar taka  En ef maðr kaupir klæðe eða vaðmal eða lerept ok allt þat.  er fals finzt j  svare sliku firir sa er selldi sem aðr . vattar  nema þui at eins at hann. vissi eigi at fals var .j.  ok hafe firir ser settar eið  siðan hafe . hværr frame sina heimilldar toku til þerss er til profs . kømr  svare sa firir fals  er firir a at suara at logum  EN hveruitna er menn kaupazt uið  þa skal . handzsala  En ef maðr sæler oðrum manne siðan  þa er hann. sæckr . halfre mork silfers við konong  En hinn hafe kaup sit  er fyrri køypti  En ef maðr kaupir við mann ok hefir eigi silfr .a ser . ok gengr hann. heim eptir silfri ok vill . reiða honom sit  þa hefir hann sællt i brot  er hann. kømr aptr  þa skal sa er køypti  taka .íí. husfasta menn með ser ok kveðia .hann kaups sins  ok leggi honom ran við  En ef hann. hælldr .a.  takseti hann. til stefnu ok til laga orskurðar  En ef logmaðr segir honom kaup sit  søke sem vita fe  En hinn er selldi  er sæckr halfre mork silfers kononge  En ef hann. fær eigi fenget honom þat sama kaup eða annat iam gott  þa giallde hann. øyri vegen af mærkr kaupi hueriu  ENgi skal gefa sok .a. annars fe  En ef maðr a fe at manne  hvart sem þat. er meira eða minna  ok gengr sa eigi igægn  er giallda .a.  þa æste hann þann taks til stemnu ok laga orskurðar  ef hann. hefir vitni til skulldar  eða gengr hinn jgægn  eða segir logmaðr .a. hann.  þa søke sa er skulld a.  at heimta sem vita fe  En ef hann. dyler skulldar  ok ero eigi vítní til  syni með log eiðum  ÞAt er vita fe  er fæst er firir vattom  þat er ok vita fe  er menn takazt hondom saman  ok se .vj. men af hvarstvegia hende  allt þat er domr dømr manne  þat er vita fe  er við er genget firir vattom  Suo ok ef manne værðr mot stæmmft  ok døma mot menn oðrum manne fe at giallda  Allr laga orskurðr loglega sagðr af logmannz hende  ef hann segir fe .a hendr manne at giallda oðrum  þat er allt vita fe  En suo skal vita fe søkia  sem aðrar skulldir taka .íí. husfasta menn  ok ganga með þeim til þerss er skulld a. at giallda  ok krefia hann. fiar sins  ok ef hann. fær  þa er væl  En ef hann vill eigi luka honom fe sit  set hann i fiar tak at bøar manna logum rettom ok gefe honom þat at sok  at hann vill giallda honom eigi fe sit  ok segi hvært føra skal tak  En ef .hann. fører eigi  sæckr mork silfers kononge  Nu fører hann fiar tak  ok gengr maðr i fiar tak firir  þa skal hann suo i ganga at .hann. hafe golldet firir messo vm morgonen  þa er ringir at hofuð kirkiu  En ef eigi er þa golldet  þa skal . hann krefia fiar sins eptir messo  huart sem .hann er heima eða eigi  En ef hann. vill eigi til motz koma  er i fiar tak gek firir hann.  þa skal lysa rane .a hendr honom ok æsta hann taks til motz  þa skal søkiande niota vatta at hann. gek i fiar tak firir hann ok þeirra siðan at hann kvadde hann. fiar ok lagðe honom rán við  ok æste .hann. taks til motz  En ef þetta berst at fullu  þa er hann. sæckr  er i fiar tak gek  mork silfers kononge  ok æste sakar abere liðers til at fara at honom ok taka holfu meira  hafe sakar abere fe sit ok fullrette  En konongr ok bøar menn þat. sem auk er  Nu synia mot menn honom til farar  þa er husbonde hværr er a mote var  sæckr øyri silfers er eigi vill til fara  Nu standa menn firir ok veria odde ok eggiu  þa ero þeir aller friðhælgir  er til søkia ok laga vilia gæta  ok sar þeirra oll gilld  Hveruitna þar sem .maðr gengr i fiar tak firir mann  sa er hus .a. i bø varom eða skip .a lunní  þa gange j suo mikit tak  sem husbonda hus eða skip ero værð  En sa ein .j .vííí. ærtoga tak ok xííí marka tak  er þat. fe .a. j husum eða skipi eða lausa fe at þerss er vært  firir þui at sa er .j tak gengr  skulu svara ollu sliku  upp hallda sem veriande skylldi  ef hann lypi eigi vndan  En fiar tak skal hveruitna føra  er maðr gengr igægn firir husfostum monnum  ok ero vitni til  eða giallde mork silfers kononge  nema þui at eins at hann gange sialfr i tak með vitnum  þa skal . heim . ganga með honom  En ef hann vill eigi  þa skal hann ganga nauðigr  hann skal j rannzsaks hus setia  hvart sem hann. vill eða eigi  ok vm morgonen eptir  þa skal hann leiða .hann .a. mot fram lausan  ok ef hann .a. her fe suo mikit i bø varom  at til skulldar vinzt  ok gialldr .hann.  þa er væl  En ef .hann vill eigi greiða  þa nefne sakar abere at for ok søke sem aðr er sagt  Nu sætr maðr mann j fiar tak  ok vill eigi maðr ganga j fiar tak firir hann ok eigi sialfr .hann.  þa leiði hann mann vm þria garða með vítnum ok beiði ef nokor vill ganga i fiar tak firir hann  En ef engi vill  hafe . heím með ser ok seti j ranzsakshus ok søke sem fyr var skillt  Nu sætr maðr þann mann i fiar tak er oreigi er  ok fær hann. eigi vorðzllu mann at ganga i fiar tak firir hann.  leiði hann um . þria garða ok beiðizt vorðzllu mannz  En ef eigi fæzt  hafe hann heim með ser ok seti i ranzsaks hus at oseckiu  ok krefi gialldkyra horns  en rennare blase til motz um morgonen eptir  ok leiði hann. lausan a mot fram ok bioðe frendom  Hvært mal er vitnat er vndir mann  En vm oll utlægðar mal ok um oll onnur mal  hvart sem ero stor eða sma  En konongr ok bøarmenn eiga rett a.  þa skulu þau oll fara til motz ef eigi verða niðr sætt með laga orskurði firir logmanne  En sa er eigi vill logmannz orskurði lita  krefi gialldkyra horns ok late til motz blasa  ok ryði þar huartvegia sin mal efni ok at ruddum malom ok at bornom vitnum  þa skal beiða mot menn laga doms .a eptir þui sem logbok skyrir ok logmaðr segir  bæðe með samþyct sysllu mannz ok gialldkyra ok allra mot manna  ok þat. sem . þæir værða asatter  þat. skal halldazt  En ef þeir verða eigi asatter  þa skal j logretto setiazt sættazt þæir  þa er væl  En ef þeir sættazt eigi  þa skal til konongs skiota ok þat at sætt hafa sem hann. gerir  ok reka eigi lengra  þuiat þar koma flester vitrir saman  Ejgi skal til motz blasa vm neter  nema ælldr se laus  eða hær fare til bøar  vm daga skal til motz blasa þegar vill  En ef ælldr verðr laus . eða hær færr til bøar  laupi hværr er horn høyrir eða klocko eða giallde mork silfers kononge  En til annara mota ero engi aðrer skylldir at fara  nema husfaster menn  ok suo til husfastra manna stefnu  sæckr øyri silfers sa er eigi færr þegar horn høyrir  En þeir ero husfaster menn  er eiga garða eða leiga garða misseris leigum eða .xí. manaða  allan eða halfan eða fiorðong  ok byggia oðrum með ser  Eigi skal tak setia siðan ringir til aptans songs  nema maðr se brot buin  ok þo eigi siðar en hann. hafe stunð til at føra tak  Vitni skal hann til hafa at hann. for sem hann. matte  ef gialldkyri tortryggir .hann.  Sol skal um sumar raða tak førzllo  en dagr vm veter  LAxa nya ok suo aðra nyia fiska ok ostror  þat skal kaupa a batom eða a bryggium ef vill  en eigi flytia j buðir til mangs  En sa er byggir buð til þerss ok veit .hann.  ok suo sa er . leigir  giallde . sin øyri huar þeirra kononge  ok føre or buð ok a bryggiur ut eigi at siðr  EF maðr æster mann taks til stemfnu ok til laga oskurðar  firir hvært mál sem þat er  þa skal at hyggia huart .hann. a her þui male at svara . eða j. oðrum stað  En ef hann .a heima .j heraðe  er þui male .a. at svara  føre honom brautar tak til heimilis sins  ok skal bu hanns take varða  ok søke siðan at landz logum rettom  hværr maðr ma oðrum bioða vm sokn sina  ef hann. vill . suo karll maðr sem kona  En sa er við vmbode tækr  skal suo søkia . annars sokn sem sina  þui at opt fær eigi sialfr sótt  Nu ef maðr løypr or heraðe með fe mannz ok til bøar vars  þa kømr bonde eptir ok vill sitt . hafa  þa felazt .hann. æ. meðan bonde er i bønom  ok ma hann. huergi standa .hann.  En þegar sem bonde er heim faren  þa gengr hann fram i lios  þa bioðe bonde vm sokn sina þeim manne sem hann vill  með vatta .íí.  ok søke sem hann. ætte sialfr ok hinn skylldi  ef hann. være sialfr ihia  Engi kaupangs manna skal gera heraðz monum oskil  ok eigi heraðz menn kaupangs monum  Sit skal hværr hafa  en engi annan rena  En ef maðr taksætr mann til logmannz orskurðar  ok dømezt honom huarke fe ne eiðar  SA maðr er æster man taks  hann skal til segia hvært hann. skal føra  þa skal hinn þangat føra  sem hann segir  elligar giallde mork silfers kononge  ef hann fører eigi  En ef hann. segir honom ecki . til  hvært føra skal  þa liggr honom ecki við  þo at .hann føre eigi þat tak  En ef maðr skal tak føra  þa take .hann .íí husfasta menn með ser ok eigi fleiri  þann ein er j tak gengr firir hann  ok hina .íí. er skirskotar tak førzllo vndir  En ef fleiri menn fylgia honom  ok veita þeir bonda ofssvæse i aþettes orðom eða verkum  þa ma hinn er firir siter lysa . heim sokn .a hendr honom  ok er sa er tak førðe  sæckr .vííí ærtogom ok xííí. morkum silfers við konong  En hværr . annara mork . ok suo skal ok hverr þar sem maðr æster annan taks ranglega  mork silfers kononge  En hinn er heímsokn veittt var  skal . hafa mork silfers af þeim .xííí. morkum  hvart sem lut .a. j  husfastr maðr eða ein løypr maðr  ok suo mego honom vitni bera vm heim sokn ein løypr maðr sem husfastr menn  nema vattar þerss mannz er taks æste eða førðe  þore þat. vitni at bera . at hann firir bauð þeim ollum at fylgia ser i garð  nema þeim þrimer  vattom tveim ok vorðzllumanne  þa skulu þeir lagx menn ecki giallda  En hværr þeirra annara  er sialfrada varo j gongu með þeim ok nokora ofund veitti  giallde mork silfers kononge  En sa maðr er gengr i tak firir mann  ok a hann huarke skip ne hus .j kaupange sem j logum er mælt  ok segir . at hann .a. hus . eða skip  ok .a. hann. eckj . þa er hann sækr .ííí. morkum silfers kononge  En með þui . at hann leiðir þann mann j tak firir sek  þa er sa iam mickllu sæckr  er i leiðir sem hinn er i gengr  nema .hann vinni . eið at hann. sagðe honom þat. at .hann. atte skip eða hus  En ef maðr skal æsta mann taks  þa skal hann . hafa íí husfasta menn með ser ok eigi fleiri  En ef husfaster maðr syniar at . ganga með honom at æsta taks eða føra tak  þa er hann. sæckr øyri silfers við konong  Nu ef maðr hittir mann vti ok vill hann taksetia hann.  ok verðr hinn varr við ok rennr vndan eða rør  þa skal kalla .a. hann. suo . haat  at vattar hanns mege þat vitni bera  at hann. matte høyra  ef hann villdi  En þa skal . hann føra þat tak  En ef hann fører eigi  þa þa er hann. sæckr mork silfers kononge  En ef maðr løypr i garð mannz eða i hus  ok lætr hann apptr garðz lið eða dyrr  þa skalla at ok biðia upp lata  En ef menn vilia eigi  þa skal .hann. æsta .hann. taks þar þegar ok mæla suo haat  at hann mege høyra  ef hann. vill  ok vattar hanns þore .þat.  vitni at bera  at hann matte høyra  ef .hann. villdj  þat tak skal føra eða giallde . kononge mork silfers  Eigi þarf . hann at segia hværrt þat skal føra  nema hann. vili  ok þo iam fullt at logmale sem sagt se  EN um mann hælgi vara ok taksetning ok vm allar aðrar sokner  þat skal allt fara . at bøar manna logum ok eptir þui sem bok var vattar  Suo viða sem ver eigum tak merki  Suo skal kona ganga i tak firir mann sem karll maðr  ef hon a hus i bø varom  ÞAt er nu þui nest  at varr skal engi anan stela  Nu ef maðr stendr mann með fe sinu  er stolet var i fra honom  þa skal hann. binda fola a bak . honom  ef vattar ero við  ok leiða hann. bundin til gialldkyra  En ef hann. vill eigi við honom taka . þa er hann. sæckr vííí. ærtogom ok xííí. morkum silfers við konong  þa skal føra sysllu manne  En ef .hann vill . eigi við taka  þa er hann. sæckr sliku sama við konong ok bøar menn  Nu skulu bøar menn eigi sækt giallda fyrri vmboðes manne ne gialldkyra  en þeir hafe sottan sin rett  Nv skal til motz blasa ok leiða þangat þiof með fola sa er batt  ok føre fram vitni . at sa .a. fe  er batt  ok þat fe var stolet fra honom . ok þat. annat at hann. batt hann. a þui fe  þa skulu mot menn vm døma  ok ef þeir døma hann misbundin  þa er sa sæckr v. morkum silfers við konong  er batt  En ef þeir døma hann. ret bundin  þa skal . gialldkyri . fa bana til  En ef hann. vill eigi  þa er hann. sæckr vííí. ærtogom ok morkum silfers við konong ok bøar menn  En ef mot menn lata hann. odømdan ganga af mote  þa ero þeir seckir .v. morkum silfers við konong  þo at gialldkyri vili eigi repssing .a. leggia  EN um þiofnað allan  þa .a konongr ok bøar menn sem i capitulo segir  nema stolet ser or konongs garðe eða or hanns værndar husum  þa .a konongr einn  ok a sa sokn .a. þui  er konongr hefir firir garð sin skipat  er þaðan er stolet  En ef þiofr kømr bundin a mot  ok er fole bundin a bak honom  þa skal hværr sitt hafa  þeirra er hann hefir stolet ifra  ok vitni bera til at þeir atto  En sa er þiofen hafðe tekit  þa skal hafa þat allt er þiofren hafðe a ser  ok hann tok með honom  ok eigi berazt oðrum manne vítní til  ok þo at hann. hafe til mærkr gullz eða meira j þeim logum  skal hværn þiof døma sem hann stal  hvar sem hann værðr tekin  Nv ef maðr er stolen fe sinu  þa skal .hann. beiða ranzsaks  ef hann vill  þann mann er honom er mestr gruner .a.  at fe hanns . hafe stolet  En hinn skal uppi lata vera ranzsak  En ef hann. syniar  þa er .hann sanner at sok  En sa er ranzsaks beiðir  skal . hafa með ser .íí. husfasta menn ok eigi fleiri  þeir . skulu ganga in lindda lausir ok lata ranzsaka sik . aðr en þeir gange  hinn skal ok segia til iarteigna . aðr en þeir gange . ín  a þui fe er stolet var j fra honom  En ef þeir hitta fe manz i ork eða i kistum eða j toskum eða j byrðum eða j lyctum kerolldum . þa skal þa hann hallda firir settar eiðj ok nefdar søre  at eigi kom þar at hanns vilia eða vitend  En ef þeir hitta otan laass eða loko  ok þo j hanns . husi  hallde upp settar eiði ok fanga vatta  En þersser eiðar falla til .iiii. marka  Sv er logleg fartekia  en engi annur  at j hond skal taka styri manne eða hanns loglegom vmboðes manne ok nefna vitni við .íí. eða fleírí  ok segi þeir til ahafnar  er ser fare toko  En hinn til leiguburðar  er skip byggir  En ef þa skill .a vm kaup mala sin  þa hafe sa sit mal  er vitni fylgir  ok sveria þeir suo at ver høyrðum orð ykur beggia  ok varo þit þa asatter um kaup mala um fartekio  ok suo vm lest ok leigu  þa er þat vitni loglegkt ok at logfullu far tekit  Skip . þau er ausa þarf tysvar . þrim døgrom  þat er tallt ført i farer allar  nema hesetar vili . lita lekare skipi  En ef styri menn lata ausa skip sin um ueter a laun við haseta  þa . høfer þat. til svika við þa  ok eigu styri menn at bøta skaða þann allan  er af þui kann . at gerazt  sem þat. kann at gerazt um fior manna eða fe eða bæðe  þui at þat. fals skal hværr bøta er sialfr gerir  Nu er farmr a skip komen  fót ok mater ok allt þat. annat er til høyrir  ok synizt . nu hasetom sem skip se ofladet vndir þeim  En styri manne gæfr syn . aðra ok kallar .hann. mundanga laðet  þa skulu þeir nefna styri menn .íí. af oðrum skipum  ef til ero  Nu ef þeir vilia þui til guðs skiota  at þeir villdu fara a suo loðnu iamlanga leið  þa eiga eigi hasetar at vanda þa løðzllo firi styri manne  ok fare þa við suo buit  En ef styri monum er til koma þyckir oflaðet  þa skulu styri menn sina voru fyrst . af bera  alla aðra en þa er þeir hafa ættllat til reiða kaups  firir þui at skip er hvergi førtt ef reiða skorter  En ef . þa er en oflaðet  þa skulu þeir fyrstir af bera  er epstir toko  ok hværr eptir oðrum sem tekit hefir  til þerss er skip er førtt  En ef styri menn ero eigi suo nér a. oðrum skipum  at þeim mege na  þa skal bøndr til nefna  þa er nester . sítía ok hælzt hafa vit til ok vaner ero j kaup forum . at skyra þetta mal . eptir þui sem fyrr var  En huerium þeim manne er af gengr skipi þui með fott sin ok fe  þa ero styri menn skylldir at fa þeim . foru nøyti annat iamgott til þerss . lanzi er þeir hofðu ser fare til tekit  En ef þat. fæzt eigi  þa greiði þeim slika leigu sem .hann skylldi taka af þeim  ef þeir føre þangat sem þeir hofðu ser fare tekit  En a þeim degi er styri maðr vill skipi sinu ut leggia  þa skulu aller skiparar til koma nauðsynia laust  Suo ero ok aller hasetar skylldir til at fylgia skipi til upp satar upp at setia  En hværr er eigi er þar  sæckr øyri silfers við konong  En ero nauðsyniar sem log skyra  En þegar er þar kømer skutz stamfn sem aðr var framstafn  ok horfer skip .a leið  þa .a styrimaðr skipleigu . alla  nema .hann. vili bæter gorrt hafa  Nv koma menn j kaupstað þann er þeir hafa ser fare til tekit  eða j. annan stað ok veria þar voru síní  ok buazt til . heim farar ok bera .a. ok vilia heim fara  ok gefr þeím eigi byr  En styri maðr byðr þeim skip sit at liggia .a. suo lenge sem þeir vilia til heímfarar  Nu vilia sumir lengger liggia en sumir  þa skulu þeir raða sem fleiri verða saman  þo at einum avki  En styri maðr oðllazt skipleigu sina  þo at . upp . setizt skip . En at vare skal styri maðr skipa skip sit hværrt er hann vill  ok ero þeir nester fare  er þangat foro At iamfre leigu vndir suo miklla lest  En ef styri maðr sætr skip sit upp firir otan løyfi haseta  ok vilia þeir faret hafa  þa eigu þeir far heím hollt at vare þangat sem þeir vilia faret hafa leigu laust  Nv taka menn ser fare af styri manne  ok segir hann. sitt huerium til hvært hann vill fara  Nu þar sem leið skiler  þa vill hværr þangat fara sem .hann. ser fare tok  ok hæfzt þetta vpp með þeim til þrætto  þa skulu þeir sit mal hafa  sem fleiri værða saman  þo.at eínum auki  En styri maðr skal engu vm raða  En ef aller verða íammarger  þa skulu þeir bera luti .i skaut ok hafe þeir sit mal er lutr fylgir  Nu vilia þeir . af skipi ganga  er lygð var firi boren  þa skal styrimaðr giallda mork silfers hverium þeim er af gengger þui skipi ok skipleigu þar um fram  er hann. tok af honom  En hinum er nu ero a skipi eptir  þa skal .hann. fa suo marga menn þeim at þeir se væl lið fører  ok halda með sinum koste þangat til kaup stefnu  sem þeir hafa ser fare tekit  Ejn skal styri maðr a skipi hveriu  hann. skal þriðiuggi meiri lest hafa en hasetar  ok þo eckj meira upp leggia en hasetar  firir þui at hann. a þriðiugg at hafa til reiða skaups  þat. eigu aller hasetar at flytia  þui skal laða j klofa ín  Styri maðr skal leiðsogu mann fa  en aller tulk  Allar lester skulu iam storar vera at fullu fare  nema sumum hasetom se skilld minni . lest eða meiri  Svo skal hværr . hafa margra punda þunga j lest sina  sem hann. hefir ser fare vndir tekit ok leigu firir fæst  EN ef hasete ryfr skipan vndir styrimanne ok verðr hann. át þui vitnis fastr  at hann. ryfr skipan ínanlandz  þa er hann. sæckr mork silfers firir lest . hveria er af berst  En ef hann ryfr skipan . vndir styri manne .j Dannmorku eða gautllande eða eða j sviððioðo  giallde .íí. mærkr  aðra kononge  en aðra styri manne firir lest hveria er af berst  En ef ryfr skipan j samlande eða j gotllande  sæckr .iiii. morkum silfers  En ef maðr ryfr skipan j. ængllande eða orknøyium eða fær øyium eða hiatllande . þa giallde .víí. mærkr.  æ halpt kononge  en halft styri manne  Ryfr maðr skipan .a grøna lande eða .a. isllande eða j gorðum avstr  giallde víí. ærtogar ok xíí. mærkr silfers  Nu er þegar skipan rofen  er hasete kømer eigi til skips með varnað sin i þær stefnur er aðrer skiparar koma ok styri maðr gerir  ok hafa slik oll log i heim færð sem i brott færð  skip j allra þeirra abyrgð um flutning  til þerss er skip er upp sætt  nema styri maðr vili bætr gortt hafa  Nv kømr . byrr .a.  þa . skulu hasetar biða styri mannz sins þriu sioar foll  en siðan mego þeir fara at osecckiu . þo.at hann. kome eigi  Nu gengr hasete fra skipi otan løyfi styri mannz  þa skulu þeir biða hanns .íí. sioar foll  þa mego þeir fara at oseckiu  Nu gengger hasete fra skipi ok kømr byrr .a.  þa skulu þrir menn ganga .a land upp  ok skal ein standa við bryggiu sporð  en annar upp i fra  suo at hverr mege høyra óp annars  ok øpa þrysuar ok gange siðan til skips  ok ef hann kømer þa eigi  þa mego þeir fara at oseckiu  ef hann er a crístno lande staddr  En ef hann er a heiðno landde staddr  þa biði hanns þriu sioar foll  ef þeim er haska laust firir heiðinggiom  Nu stendr maðr maðr eptir j bygðri øy  þa leigi þeir honom far til megin landz með fe hanns  En ef hann stendr eptir j obygðri øy  þa skal leggia honom upp v. nata vist ok ælldføre  baat ok buløxi ok hværrss dagx kapo  Nu stendr maðr eptir  en motu nautar hanns bioða mann .a lest . hanns . ok hafa vatta við  En styri menn ok hasetar kveðazt eigi þurfa  þa frialsar þat fe hans við styri mann ok haseta  hvat sem i vigi verðr  Nu koma hær menn at þeim  ok kømer eitt hvært hær vapn inan borðz af ofriði ok verða menn sarer af eða drepner  ok hafa þeir eigi mann boðet .a. lest . hanns  er eptir stoð  þa . hefir . hann firir gortt hverium peningj huerium sem hann. atte i þui skipi  Nu fara menn fra skipi með allra raðe  bæðe styri mannz ok haseta  ok kømr ofriðr at þeim  þa hafe þeir fe sit er fiarre varo stadder  ef hinir fa vart  er eptir varo skipi . EF menn hitta i storma eða j volk eða j þann vanda at þeir þurfa at letta skip sin . þa skal . ollum ifir burð fyrst kasta  En ef meira þarf firir borð at bera . þa skal þui kasta er þungazt er ok fe minzt  hværr sem þann varning a  ef þui ma na  ok skulu þeir aller sem inan borðz ero  giallda þeim verð firir er atte  suo mikit sem þeir matto við fa i kaup stað þeim er þeir koma til  suo at allra þeirra skaðe verði iam mikill at iofnu fe  þui at skal fara fiar magne  en eigi eptir mann mærgð eða lesta tale  En ef þeir koma með heilum buncka til kaupstaðar ok hafa engu kastat  þa skulu þeir suo ifir burð skipta  at aller hafe iam mikit af  iamft styri maðr sem hasetar  nema þeir skulu holfu meiri leigu taka firir þa lest en aðrar  þær er þar varo ut vegnar a skip  suo margar sem þær værða  En þat er ifir burðr  er þa ligger eptir  er hværr hefir sina lest fulla  Nv ef men hitta j þann vanda at þeir læsta skip suo míok at farm þarf af at bera  ok þo er bøtande  þa skulu hasetar aller biða halfan manað yrkra daga  En ef nokorer skiliazt fyrri við skip en nu er mælt firir otan rað eða løyfi styri.mannz.  þa er sa sæckr víí. ertogom ok xíí. morkum silfers við konong er fyrst ryfr skipan  En hværr annara mork silfers  er siðan gengr af  þar til er þeir suo fa mener eptir  at skip er oført firir lið løysis saker  En þeir ero engu seckir  er siðar ganga af  En ef skip brytr i spon  ok ero menn a friðu lande  þa skilizt menn eigi fyr við skip en reiða er borget  suo sem þeir mego na  ok suo skipreiða  EN ef maðr leigir eins pundz far at haseto  ok byggir hann at logum æ meðan hann .a. eit pund inan borðz  þa .a. hann þat  er leigðí  En ef maðr leigir .íí. punda far at haseto  ok þo at fleiri se . þa .a. hann slikt at hafa af þui hueriu sem af sinum pundum  En ef hasete vill eigi faret hafa þar sem hann tok ser fare  ok hefir han eckj a skip boret  þa skal hann greiða slika leigu sem hann. festi honom ok føre hann. þangat sem hann. hafðe ser fare tekit  En ef styri maðr ryfr skipan vndir haseta  þa skal . hann hallda sliku ollu upp haseta  sem hasete ætte við styri mann ef hann hefðj rofet vndir honom  Nu tæker maðr ser fare ok berr . ahofn sina .a skip  ok bera þær nauðsyniar til með honom  at honom er syn fiar skaðe at  ef han færr  þa . fae hann styri manne annan mann j stað sin ok iam miklla lest ok leigu  En ef hann. fær engan  þa fare sialfr  nema styri maðr løyfi honom af at ganga  EN ef menn beriazt j kaup forum ok sættazt þar með styri manz raðe ok haseta  þat. a. hvergi at rivfa  En noregs konongr a sækt þa er við liggr  ok søke sa konongs sysllumaðr  er þar hefir leen  sem þeir riufa bunka sin ok skipa af skipj  En ef noregs menn beriazt eða gera aðra oknyttj  þa er sækt liggr við  j Danmorkv eða .j oðrum londum ok bøta þeím konongs sysllu manne  er þar hefir leen  þa ero þeir oseckir við noregs . konong  er þeir . koma heim ok hafa þeir .íí. manna vitni til at þeir bøto  þar sem þeir brutu  ef þeir hafa við vtllenzskan mann aat  En ef þeir norð menn beriazt sin amillum  þa .a noregs . konongr friðbrot ef þeir koma heim  þui at a hanns þegne var vnít  ok se þui meir við sundr þyct sin amillum  SA .a hofn  er rør  en sa .a læge  er fyrstr kømer landfestum vm fæstar hæl  En ef maðr veitir manne hafnar raan  þa seckizt .hann. mork silfers við konong  hværr er a þúi skipi er  iamt styri maðr sem hasetar  þa sæckt .a halfa . konongr  en halfa þeir er hafnar raan var væit  ok skipti at mann mærgð  En þat er hafnar raan er maðr høgger fæstar mannz eða løysir ok bæger þeim or læge  er aðr lago firir  Nu ero marger menn a skipi saman  þeir er siðar koma ok bua eigi aller vm eitt lunddernj  ok segia suo sumir at eigi myndi suo gortt ef þeir reðe  ok syni vilia sins með eins eiði hyær þeirra  ok se sa saklaus  En ef þeir vilia eigi  giallde þeir hafnar raan ok søke sem vita fe  þar sem þeir skipa upp  ÞAt er hafnar raan  er menn siglla j ackeris sæti j hofn ok siglla aðrer eptir  ok leggia suo ner þeim at eigi er svæfi rum  Nu røða þeir vm  er fyri komo  ok biðia hína j brott leggia  er siðar komo  suo at skip . þeirra hafe svæifingar rvm  ok eigi liggi skip a strenggeom . þeirra  Nu vilia þeir eigi  þa er þat. hafnar raan  Svo ok ef skip brytr vndir þeim  eða skulu þeir brot leggia er fyrri komo  þa giallde slikt sem aðr er skillt  En ef þeir briota skip vndir monum  er siðar komo  hvart sem þeir briota j ackeris sæte eða j landfestum eða gera reiða spell  þa skulu þeir bøta sem skynsamer menn meta ok ofundar bót með eptir laga dome . Nv skal styri maðr báte raða  En ef þeir liggia við bryggíu  þa late flytia haseta til landz eitt sín um dag ok vt apter  En matgerðar menn þrim sínum  eitt sín at taka vatn  En tveím sinum at matbua  En bát fæstr skal taka fram a buncka brun  Sa skal baat fæsta  er epzstr gengr af  Nu ef baat fæstr brestr a barðe eða byrði  eða viðia slitnar eða baat fæstr  þa abyrgizt styri maðr baat sin ok fae hasetom annan bát eða abyrgizt allt þat sem a borðe kann bresta firir baat løysis saker  En ef knvter losnar  giallde sa baat er festi  En ef eigi kømer aptr eða fae baat annan  En ef hann vill eigi  abyrgizt sem styri maðr  En ef nokor tækr baat at oløyfi styri mannz  þa lysi rane a hendr honom með vatta tva  þa er hinn sæckr mork silfers við styri mann  En ef tækr baat ok reker brott suo langt at leita þarf  þa er hann. sæckr mork silfers við styri mann ok føre iamgoðan baat aptr  sem hann. tok  En ef nokot grandar skipi eða monum firir bát løysis saker meðan baater er j brotto  þa skal hann. bøta .víí. ertogom ok xíí. morkum  halft kononge  en halft . styrimanne  ef j spon brytr  ok bøte skaða þann allan sem menn meta  En skip er bøtande  þa late sa bøta  er bate rere brott  ok giallde .v. mærkr  halft kononge  en halft styri manne  En firir hvern mann er tynizt firir baat løysis saker  giallde sa er baate rere brott slik giolld ok slikt þægngilldj sem konongr lægr til með bezttu manna raðe  EF men siglla með lande fram samflote  þa skulu þæir vægia  er ytri siglla  suo at eigi bæge þeim at lande  er inzstir siglla  En ef menn beita þra beiting  ok sigllir hinn a veðr þeim ok bæger þeim at at berge eða boða eða at nesj  ok lestir . hann skip sitt firir þa sok  eða bryter i spon  þa bøte þeir spell  er honom bægðo af leið  sem skynsamer meta  ok ofundar boot með eptir laga dome  En ef menn beita þra beiting ok þa at boðom  er a le siglla  ok vill . hann hælldr a þa siglla en j boðom briota  Nv ef skip þeirra brotnar eða reiðj slitnar  er a veðr siglldu ok eigi villdu vægia  þa koma þar engar fe bøter firir  þui at þat. er ollum nauðsyn  Nv siglla menn til miora sunda með samflote mickllu  þa eigu þeir siglling at minka  er siðar fara þar  hværr sem staddr er  suo at engum stande fartalme af  Minka skal siglling með með halsan ok hæflla skurð  ok hælldr niðr leggia en a aðra siglla  EN ef menn siglla .a. aðra navðsynia laust  hvart sem þeir siglla til miða eða með hafe eða með . lande fram  ok gera . þeir monum spellvírk  þa skal bøta firir skut stafn . er brotnar firir ofan refnis skor  .íí. aura  En firi fram stafn .íííí. ærtogar  ef i anfongum brotnar firir ofan sio  En ef stafn brestr ok renner siorr inn giallde mork silfers  En ef hialmur voler brestr eða styri vm hialmur vol eða blað af styri  bøte mork silfers firir hvært þerssarra  En ef styrit brestr sundr j miðiv  bøte .íí. aura silfers  ok suo ef iarn brestr af  En ef sax brotnar  bøte .íí. ærtogar  ok suo firir halss . hværn  En firir roðrar huf .íí. aura  En firir megin huf . halfa mork  ærtog firir klo ok krapta hværrn ok kne  En ef ra brestr j aktavmum eða firir otan eða innan  giallde .íí. aura  En ef ra brestr j dragreipum  giallde halfa mork  En ef tre brestr eða brotnar  giallde mork silfers  En ef hialp reip brestr  giallde .íí. ærtogar  En firir asdreng ærtog  En firir skaut ok aktaum  firir hvært þerssa  nema as se vti ok ekit seglle . þa . skal giallda øyri silfers firir hvært þerssara  ok en firir hofuð bendo hueria .ii ærtogar  En firir støðeng øyri silfers  En firir dragræip hværrt .ii aura silfers  ok suo firi stag  En firir sma ræip hvært er j seglle er  ærtog silfers  suo firir klo hveria  ok suo firir aar hværia  en firir fork half ærtog  En firir bryggiu .íí. ærtogar  En ef maðr sigllir a annan  suo at eigi er skip hanns bøtande  bøte skip sem menn meta  ok suo farm allan er a var  ok ofundar boot með eptir laga dome huerium er a var  ef hann. braut með villd sín  En ef vaða værk var  sanne þat með eiðum  ok falle þa niðr ofundar boot  þat ero .íí. aurar silfers er hværr .a. at taka  er firir asiglling verðr  Engi skal .a. annan hælldr roa en siglla  En ef rør  þa liggr sama sækt við  sem aðr var sagt  Nv er tallt vm asigllingar allar ok bøto  þo at hæilv hværrt fyrst  En sectir er við asigllingar liggia  þa eiga halfar hvarer styri menn ok hasetar  Nv ef maðr læggr or læge ok færr ærenda sina  ok læter bryggiu eptir vera  þa .a sa læge þegar hann kømr til  er bryggiu lagðe eptir  En ef menn leggia samflot sinn a millum at farmana logum  þa skal engi fra oðrum siglla lengra nauðsynialaust en sia mege as a borðe  En ef þeir siglla lengra  þa er hværr þeirra sækkr mork silfers við þa er fra var sigllt  iamt styri menn sem hasetar  En þær ero nauðsyniar  ef skips.haske liggr við eða fiors eða fiar  En ef þerssar nauðsyniar liggia við  þa mego þeir sektar laust fra siglla  ef hinir vilia þerss . sveria  er j samflote ero með þeim  En ef engi varo fleiri j samflote með þeim  sanne sialfer sogu sina með settar eiðj ok se sykn saka  En ef eiðr fællr  bøte slikt sem aðr er sagt  En bøar mana log skulu vera .a fiskj nese hueriu ok j silld fiskj ok j kaup forum ollum  Nv draga menn upp ackeri með sinu ackerj  ok hvarke i strenger ne nakmiðj  þa a styri maðr halft  en hasetar halpt  nema nokorr maðr kenne ser ok niote . tveggia vitna  ok løysi siðan ut af þeím er upp drogo með half virðj er vitna er notet  lysa skal fundi sinum samdøgres ef menn liggia vid land þat sem bygt er  En ef eigi er lyst  þa ma sa gefa þiof sok .a.  er a.  Somu lund skal vera ef hann drægr upp með sokn eða kafar eptir eða kømr reip j ring sem aðr var sagt  En ef eigande kømer eigi til eða hanns vmboðz maðr  þa eignizt þeir ackerj  er upp drogo  Nv leggia menn . felag sit saman  þa skulu vattar við vera  þat felag ma auka við engan mann  nema beggia se vili til  En ef hann øykr  þa skal sa er fyri lagðe  taka mork silfers af oskiptu  ok eigi skal hann lengra føra navðsynia laust en skillt var  nema hann.  vili abyrgiazt at ollu þat fe  ok eigi skal . hann þat. felag hogva brott ne liosta ok eigi legorðz saker af giallda ok enggar aðrar oskulldir eða af nøytzllur  nema beggia se vili til  En þa er þeir . skipta felage sino  þa leggi hann fram suo mikit sem hann vill  ok segi suo  at þar er nu allr avoxter ok ínstøða su sem vitt attom baðer saman  ok sveri siðan þar aat ein eiðj  ok slikan klæðenað skal . hann þa hafa  er þeir skipta felage sinu  sem þa . var er þeir . logðu  ok eigi værra  En ef menn leggia hia felag  þa skal sa er við tækr klæðazt ok føðazt af sinu fe  en ecki af hanns fe taka  er hia felag lagðe við hann  nema skip leigu ok upp burð ok ut burð firir þat. er i hia felag var lagt  En þat. skal hann abyrgiazt sem sit fe  En halfan a víníng a huar þeirra  En hinn innstøðo øyri sin fyrst fullan  er i hia felag lagðe  Nv skilia þeir eptir þui sem þeir værða asatter  hvært þeir skulu fara með  En ef hann. flytr eða fører anan veg  þa abyrgizt hann. við huívetna  En ef þeir hitta i harða kaupstefno  ok fær hann. eigi suo sællt sem honom var virt i hond  þa skal hafa heim ok føra þeim fe sit  er a. En ef hann sælr odyrra  þa skal þat vera þerss skaðe  er með færr  en eigi þerss er fe .a.  Nv leggia menn felag sit saman  ok veria baðer or einum sioð ok bera fe sit a skip  ok fara þangat sem þeir ser fare toko  Nv lægzt annar þeirra siukr ok gerezt hættr við dauða  þa skal felage ganga til styri mannz ok til haseta ok biðia þa ganga til hins siuka  þa skal hann segia til fiar sins ok til felags . þeirra  Nu ef hann. andazt siðan  þa skulu þersser honom vitni bera  ef nokorer tortryggia  ok skal fe þar virda  ok þar skal sa við . virðu taka  er þa færr með  ok føre framleiðis ser til aflla  ef hann. flytr instøðo øyri til retz arfa eða hanns vmboðzmannz  Nu kømr hann eigi þeim vattom við  er virðu  þa auki .hann vitni sini með þeim monum er þangat fara  sem arfe sitr  Nv andazt felage hanns siðan buncki er bundin  ok aðr en þeir se a forr komner  þa skal .hann setia mann a lest . hanns  þann er bæðe hallde upp rodre ok ok tialldan ok ollum kostnaðe af fe hinns dauda  En ecki a. hann fleira af at hafa  nema erfingi vili gefa honom  Nv ero þeir a færð komner  ok þurfu þæir varð halldz eigi siðer vm netr en vm daga  þa skulu þeir berg vorð hefia frame i stafne  ok skal fara apptr at skipi a stiorn borða  En festi ok festarvorð skal hefia .a sigllu a stiorn borða  ok fara apptr at skipi  Hafnaraustr skal hefia . aptr a buncka brun ok fara fram eptir skipi  Sigllingar austr ok ra vorð skal hefia a sigllu .a bak borða ok fara fram eptir skipi  Þau embette ero nu tolld at farmanna logum  er vera eigu a hueriu loglongu skipi  En þat er hvært loglangt  er sessom ma telia eða .a hofnum skipa  Allar þær sektir er til falla inan bøar vars eða tak marka  þa a konongr einn þægn gilldi ok oll obota mal ok utlægðar  ok firir allt þat er stolet er or konongs garðe  ok suo firir forboð  En allra annara sæckta eigu bøarmenn þriðiung  svsllu maðr þriðiung ok gialldkyri þriðiung  En firir skipdrat ok bøar gialld  þat. a gialldkyri einn saman  Er hann skylldr at lata blasa til skipdrattar ok til . allra repsinga eptir mot manna dome . Dextera 