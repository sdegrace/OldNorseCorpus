Hæilagr thomas var fœddr ok upp fostraðr j lunduna borgh a ænglande sœmilægra manna ok siðsamra dyrlægt af springi sa ær af lagu æfni vox til at iamna j fagra hæð sem cedrus þui at hann uarð sialfre sinni ætt ok forelldre frægare læiðande ut af ser meðr blæzaðra kraptanna blome allum auðrum mæire dygðar limar þi at hinn hæsti guð auðgaðe hann þegar j fyrstu oc sœmðe meðr marghattaðum uolðum vingiofum natturolægra oc nytsamlegra gœða innra mannz oc ytra meðr sua halæitum hætte at hann syndiz þegar j upphafe sins lifnaðar vera af sealfum guðe kallaðr sua sem til nackorrar mikillar þionasto sem siðarr mæirr provaðez Sæll thomas er lettr i hann væx upp stilltr væl bliðr við born fælaglægr ungum mannum þæckr oc þyðr goðum gomlum monnum mǽtr oc agǽtr til dyrlegs epterdœmiss uiss oc uitr oc berr auðuellegha huartueggia saman unglegha fægrð oc frama meðr uaxens mannz siðsæmð ok sama En sem hann er i skola til nams sættr gængz hann uiðr vm vit ok visdom sem alldr æfler ok time lofar Ok þegar sem hann kann græina gott fra illu sem sealfr hann var siðan optlega vanr at vatta nam hann af mœðr sinne at ræþaz guð oc virða oc vægsama hina sælu mey guðs moður Mariam skipande hana þi at hann hafðe a van fullkomlegha En fatœkum maunnum sampiniz hann þegar kærlega i sinne œsku i ok hiarta en hialpar þæim þægar meðr guðlegum gæzkouerkum er ualld a at hann mege með hinum hæilaga Job segia Fra upphafe minnar æfe vox meðr mer miskunn ok af minnar moður kuiðe gæck millden ut með mer En er moðer hans uar af þerso life lifðe faðer hans æpter sa er sins goðs miste optlega með mikille hormung þi at ælldr eydde fyri honum En er thomas var oc tvttugu gæfr hann vpp skolann oc kæmr ser j þionostu með borgar manne ok gerez hans notarius Vt gænginn af skola i artes hafðe hann hæyrt hælldr hann sek nu upp a læikmanna hatt ok fell i margfallegar ahyggior ueralldregrar vitzku þi at hann nema þat fullkomlega j vite ok uisdome sem honum hæyrir þa framme at hafa sem guð uil hann mæira mann gera ok af þui at hann hefer sek nv allan til uisdoms þa uærðr hann skiott sua huass i sino skyra skilningar uite at hann leyste væl oc uitrlegha vandar oc fahæyrðar spurnengar Ok sva glæðz hann oc pryðez af agæto minne at huat er hann hæyrir vm sinn ma hann huern tima er uill þat sama framme hafa huat er marger honum mæirr lærðer mænn fa æighi gort af þui uirðiz þat uera iartegn guðlegrar giafar at sua huast vit oc miket mminne er j þæim manne er sek þuingar meðr sua imisleghum ahyggium ok hugsanum Sua lærer nu guðlægh gœzka ok hans skynsæmðar  skipan þann er hann kallar siðarr mæirr til mæire luta oc hære sæm forn orðzkuiðr sægir at allt hæfer til ræiðu meðr rœðum vitrlegra raða huat er nauðsyn era nytsæmð kann kræfia sua i skynsæmðar tale sæm i orða frammkaste EN er thomas ser margha lute þa geraz i gorðum veralldlægra hofðingia er mote ero lærðra manna sœmð oc þæirra sama ok guðe ero gagnstaðleger þa læiðez hanum þisa nest þæirra lifnaðr er hann er meðr Ok af þui at hann uill varaz værr at lifa þa færr hann til foður milldrar minningar theoballdum cantuariensem ærkibyskups æpter tvau ar eða þriu ok kæmr ser i hans þionusto oc kærlæika mæirr af sinni fyst ok framkœmð oc þi er hinn hælghi ande honum i briost bles en epter vina sinna vilia eða frammflutneng Ok saker sinnar vitzku oc þækrar þionostu var hann jnnan skamman tima var hann tekenn meðr hinum fræmstum ok æinkanleghum hans hæimolæghum monnum Nu sem þæir er meðr ærkibyskupenum varo sea hann hafa vitrlegha framfærð a ollum nytsamleghum oc nauðsynleghum lutum ok skilia hann vera j ráðum oc rœðum miok forsealan þa binda þæir sinn vinskap viðr hann sæm mæðr ærkibyskupenum ero mæðr þi mote at hann skal hialpa þæim mæðr sinum framflutnenge viðr ærkibyskupenn at þæir fae nackorar provendor eða beneficia En þæir varo þrir er sinn sannan vinskap saman binda Rogerus neustriensis Johannes cantuariensis thomas londoniensis Faa lute gærir ærkibyskupenn sua eða rœþir at æighe mane æinn hværr þæssarra eða tvæir af þæssum viðr væra En hværsu margan mœðesamlegham rækstr eða hui mikel storf er thomas hæfer nv a ærkibyskupsens garðe eða huat er hann þar þolær firi kristne guðs þa ær æighi auðvællt at sægia sva opt sæm hann færr til pava garðz firi kirkiunnar nytsæmð ok hænnar nauð

synium eða hvi sœmilegha honum færr allt af hænde oc hverso goðan enda er hann gerer a ollvm þæim lutvm er honvm er vmbvðet En at hann mægi mal manna hæyra sæmia saker ok niðr sætia ok folkeno guðlægh rættynde fram segia þa gængr hann til þæirra skola sæm kirkiunnar logh læsaz i En er theoballdus ærkibyskup sa oc skilde af þæssu dyrmæta æfne hinvm sæla thomase nyian kraptanna groðr rettlegha vpp renna nytsamlegan þa synez honvm at gæra skiott æitt hvert gott honvm Ok at hann vile þvi framarr ok fullkomlegarr framm fylgia rætte kirkiunnar sem hann tækr þa sœmð a sek sem sliker lvter til heyra þa gerir theoballdus ærkibyskup thomas cantuariensis kirkio ærkidiakn Af hhverrar millde er hann hafðe vm stund sœmilega fram ok faglega vpp fœddz LJtlum tima heðan i fra liðnum varð konunga 

skipte j englande fællr stephanus konungr fra londum en hæinrekr normannie ok akuitannie hærtoge er til konungs tekenn yfir þav rike sem hinn hællt aðr Ok af þi at theoballdus ærkibyskup hefer hins nyia konungs œsku nackot sua grvnsamlega þi at vander mænn mæðr sinum raðum ok rœðum kosta þægar at spilla konungenum þa flytr hann þat við konungenn at thomas sinn ærkidiakn værðe hans canceler þui at hann vill at hann værðe konungenum hæimolegr æinkanlega firi þa skylld at hann væner at með hans hæilræðum stilliz hins nyia konungs œska oc akæfð sva at hann gangi æighe of geystr upp a guðs rett eða grimmiz vpp a hæilaga kirkio væntande oc at hann man minkat fa illzko ok ranglæti hans raðgiafa temprande hans rœður stoðvande hans iustisa ranga a girne er meðr konungsens rike til gæraz at gripa oc vnder sek draga huartueggia kirknanna goðs ok klærkanna ok slikt sama læikmanna æi siðr Ok af þui at theoballdus ærkibyskup væit væl þæssa vnga drængs thomas ærkidiakns sœmilegt siðfærðe hær mæðr skil hann ok hann vera bæðe raðugan ok rauskan sem hann hafðe hann j morghum tilfællum ræyndan volldugan j sinum verkum hæilan i hialpraðum vstyggan ok uruggan i hugh mote uvisum braðum tilfællum mikilhugaðan moti ollum mæingærðum storlatan til allrar mikelmænzko orvan a giafmillde buenn til boðenna luta miok þionostufullan ok i ollu sinu athæfe ok verkum væl varan ok miok forsealan Ok af þilikum kraptughum hans dygðarverkum virðer ærkibyskupenn slikan mann vera konungsens holl ok hirð væl maklegan væntande æf hann kœme til hæinræks konungs ok er mæðr honum at friðr ok fullar naðer mæðr sonnu samþycke myne længe sterklega standa æf hann sæti viðr stiorn ok stilling rikissens mæðr konungenum Erkibyskupenum flytianda sem fyrr sagðez þætta mal við konungenn en konungenum væitanda færr thomas ærkidiakn til konungsens ok gerez hans kanceler Nu sem thomas kæmr a konungs garð læggr hann niðr vm hrið ærkidiakns æmbætte en tækr j staðenn raað ok rento cancelers Sem hann ær til hæinræks konungs komenn likez hann honum i hattum huat er hann ma ok i allre læiklegre oc lystulegre skæmtan fylgiande honum sua a uæiðar oc til annarrar skæmtanar sem til borðz oc suæfns oc þæirra tima gætte hann nu mæðr gaumgæfe sem konungrenn uill hælltz hafa a sinnum hattum Sua miok girnez hann nu hofgarzens kurtæisi umfaðma ok marga suæina mæðr ser at hafa ok sinnar dyrðar i morgu miok at læita ok manna lof at sua syniz sem hann se nu æighe miok minnegr sinnar fyrre slæktar En at æk um liða hans klæðnað ok onnur hans katel þa lætr hann gæra ser bæisl af silfre ok firi gængr hann nu j jorlum oc auðrum volldugum monnum i sinum orlæika oc fogrum frialslæika En allt at æino at værollden synez viðr hann væl lifa j allre sinne bliðo uttan nockorskonar strið þa væitir þat er sialldan kann mycklo sællife fylgia at hann er iamnlægha agætsamlegha ræinn i sinum likama sem leset er af sælum brictio þæim er spottaðe hinn hælgasta byskup martein Ok af þi at timenn aminner at birta hans blæzaðan ræinlæika mæðr einne sogu þa skal hana hær segia I þorpe nackoru þi er staford hæiter er æin kurtæis kona fogr oc femikil til þæirrar er hæinrekr konungr vænr sinar færðer sem segiz En huærn tima sæm thomas canceler kæmr i þætta sama þorp presenterar þessor kona honum margar sœmelegar sændingar af þui hyggr hann husbondenn sa er kanceler er i hærbærge mæðr at hon vili mæðr slikum lutum locka hann til lostasæme ok fa ser sva nyian kæran vnnanda þi at konungrenn kolnar nu til hænnar oc kæmr sialldnarr en hann var vanr Af þæsso uill hann husbondenn sonn tiðende fa stændr upp nǽr miðnætte æinn tima sem thomas canceler er j hans hærbærge tækr ser skrillios gængr til þæss hærbærgiss er canceler sæfr j gængr jnn Lyðez vm oc hæyrir til ænskiss hugsar mæðr ser at hann man hafa gængit til hænnar konunnar hælldr upp skriðlioseno ok skygnez vm ok ser mann fyri sængenne frammfallenn bærfœttan ær epter knefoll ok bœner hafðe svæfn a fallet kænner at þar er thomas canceler ok værðr sua at sa ræyniz ræinn ok sanlega siðsamr er ætlaðez fvllifnaðar fullr guðe vára ofdirfð ok hæimsko sialfum oss sva synande er optlegha ok diarflega dœmum aðra j hea oss en vitvm þo æighe huers verðleika er huerge er fyre guðe NV sem thomase gængr flæst allt eptir fyst ok vilia ok hann vælltiz j þilikarre væralldarennar sœmð oc sælu fullrar farsælldar er alla væga skænker honum nu mæðr læianda lystuglæika sœtt ok sœmðar fullt sællife þa ær hann þo æcke þi siðr siðr sialfs sins minnigr af huerso litlo oc lagu æfne er hann er af sinum skapara giorr þæirrar byrðar minnez hann ok hær mæðr er honum ær nu af ærkibyskupenum bunden Af þi stændr hann nu iamnlega sua sem j striðe mote konungsens raðgiofum sua sakar sialfs sins hærra konungsens sœmðar oc sama sem saker kirkiunnar oc klærkdomsens oc almugsens nytsæmðar Mikel mœða meðr marghattaðum vanda kæmr honum nu daglega til handa þi at æige ær hans viðrfang at æins viðr konungsens ráád nema iamnvæl halldr oc nu j lioðe a friðar  tima mote sialfum konungenum ok hans œsku sem framarst ser hann at til hæyrer sakar hans valldz oc virðingar sva sem meðr nockvrre forsogn epterkomanda þæss striðs oc þæirrar horðu riðar er siðarr bræstr ænn bærrlegarr vpp millem þæirra Sva morgh ærviðe saker ymislegra nauðsynia þoler hann a konungsens garðe meðan hann er konungsens canceler oc sua morgum mæingærðum ær hann mœddr oc morgum umsátum vm

kringðr af þæirra illzko ællde er j hollenne oc j hirðgarðenum ero sem hann var optlega van at segia sinum herra ærkibyskupenum meðr tárvm i fra ok auðrum sinum vinum at sialfum honvm ær sinn lifnaðr harðla læiðr ok nest life æilifo girnez hann nu þegar at vera lauss af konungs garðe sem fyrst vttan allan vfrægðar flæck En konungrenn er epter alldre er væl viss oc vitr ræyner sinn canceler iamnlegha sem ærkibyskupenn hugðe oc hann villde at hann hafðe konungenum fyri sagt at vera mynde traustan j raðum trulyndan j rœðum athuglan oc smasmuglan uskælfðan oc uræddan mote uvisum yfer komande lutum sterkan oc staðugan moti mæingerðum oc j ollum lutum mikilhugaðan Af þui værðr hann konungenum skiott miok kærr oc væx sva j hans þionostu oc vinattu daghlega at a skommum tima er hann sua firi allum j vinattunne viðr konungenn sem hann er ok umfram alla aðra j mikelmænnzkunne þat er oc kunnect vorðet huersu væl oc vitrlega er hann fæck af frannzeisa konunge fimm staðe Gisorz oc aðra fiora er standa viðr landamœre franz oc norðmandi mæðr mycklo vinskaps sambande millim konungs af franz oc konungs ænglandz vttan allai stygð oc strið komande þæssum fimm staðum under sinn hærra hæinrek konung epter þi sem þæir hofðu at fornu englandz konungum til hæyrt Sua oc huærsu diarflegha oc frœknlegha er hann for oc viðr hafðez vt af gaskun j þæim hæroðum er til tolosam hæyra mæðr faam riddarum þa ær hann dualdez þar æpter þann tima sem hæinrekr konungr snæri brott oc hæim aptr fra tolose umsátum Ok huerso hæiðrlegha er hann hellt oc varðvæitte þær borgher oc bygðer sem hæinrekr konungr hafðe vnder sek uunnet þæss er ok getit huerso er hann vann aðrar mæðr mattugre hænde ok under sek lagðe Morg ero annor hans verk frǽg þau er hann vann mæðan hann var hæinreks konungs canceler er uerollden væit en ek at sinne hær vm lið Mæðr slikre oc annarre þilikarre þionostu fær hann af konungenum hina hæsto virðing mæðr sannre vinatto sem marka má a þæsso ær hær fylger þi at konungrenn gæfr honum nu i valld at hann skal epter sinum uilia stilla hans rááð oc stiorna ollu hans rike Hær mæðr fær hæinrekr konungr honum sun sinn hæinrek unga j hond skipande hans suæinsens værndarmann oc varðvæizlo til þæss at honum skyle sa þickia sua sæm sinn sun af ælsko oc varðvæizlo er konungsens er epter natturunne sannr sun Slik ero nu þænna tima thomas cancelers frægð oc frame mæðr þæirre sœmð oc sama sem hann hæfer nu af hæinreke konunge NU sæm thomas canceler er j þilikum kærleikum viðr hæinrek konung fær theoballdus ærkibyskup sott af hverre ær hann færr framm af þæssarre værolld sæm hann hafðe cantuariensis kirkio vm tvau áár oc tuttugu væl oc vitrlega stiornat gamall at alldre oc goðum siðum sa er thomase hafðe længe mikell styrkr været j morghum goðum lutum En þægar sem hæinrækr konungr oc hans mænn spyria ærkibyskupsens framfor hafa aller þægar sinn hugh a thomase vændande sinum vilia til hans fullkomlegha Segia hann mvnu ærkibyskup værða oc koma j cantarabyrge j stað hins framfarna þætta sama talar oc folket Nu sæm hæinrekr konungr sa sem fyrr sagðez huersu vitrlegha framfærð oc goða gærð er thomas canceler hæfer a ollu þui er honum er a hænde folget oc bundet oc hann ser hann væra ser traustan oc truan þa hugsar hann mæðr sialfum ser at hann skal sætia hann j hit hæsta sæte j ænglande þi at konungrenn tryr hann til þæs væra val fallenn at setiaz j sva sœmilegt sæte væntande æf hann fær æighe fyri sinum sunum oc ærfingium sva gott raað gort aðr æn hann ær fra kallaðr at thomas man vera þæim til raaðs oc rikess staðugr styrks maðr æf hann ma sva með sinum vilia styra kirkiunnar vallde sem væralldlegho ef gvð gefr honum langt lif En þo lætr konungrenn sva vm stund sem hann hughlæiðe litt vm þætta næma gærer sæm vane var til æf ærkistolar eða byskup

stolar eða klaustr voru hofðingia lauser þa voru þæir ok þav fængen j valld oc varðuæizlo cancelers En thomas canceler hæfer þo nackorn grun af konungsens vilia hær vm af æinum lutum oc aðrum en þo gærer hann sæm konungrenn hugsar þægiande æn lætr æige sæm hann vite nackot af þæsso Hæinrækr konungr ær þænna tima firi svnnan sio oc thomas canceler sakar þæss at gualenses vroa riken oc ænn af auðrvm flæirum rikessens fiolskylldum vil konungrenn duæliaz þar vm rið En gera thomas canceler til ænglandz Nu sæm hann ær færðar bvænn oc hann hyggz hafa oll sin ærænde gængr hann oc tækr orlof af konungenum j kastala falæise Ok sæm hann hæfer orlof af konungenum hæilsar hann a konungenn oc snyz þægar i brott En konungrenn kallar hann aptr til sin oc talar til hans læynilegha segiande æigne væiz tu ænn til fullz vm þina færð eþa hver sok er til þinnar færþar er Minn vili er sagðe hann konungrenn at þu værðer kantuariensis ærkibyskup En canceler sem hann hæyrir þessor konungsens orð téér hann honum brosande slik klæðe sem hann ær j oc hann hæfer nv vanz at bæra vm rið oc hælldr varo lystilegh ok læikmannlægh oc mæler sva til konungsens Séét hærra konungr huerso sœmileghan mann siðsaman mann eða hæilagan er þér girniz at gæra formann oc sætia j sva hæilaght oc halæitt sǽte oc ifir sva margha mvnka mikils værða mikils ok dyrlegha mænn sæm þar þiona guðe Væit ek uruggleiha æf sva værðr mæðr guðs vilia sem þer segit at ek værða cantuariensis ærkibyskup at þer manuð yðrum hugh storlegha skiott fra mer vænda oc su hin mickla virðing sem þer læggit nv a mek oc su hin sœta vinatta er nu er millem min oc yðar man skiott j hit grimmazta hatr snuaz þi at ek væit at þer manuð þi morghu mote hæilagre kirkio framm fara er ek mætte mæðr engu mote þola Ok sliko tilfælle funnu mano mminer auundar mænn mellim min oc yðar meðr roge fara þæir er varre vinatto þisa nest allre slœcktre mano ævenlekt hatr mæðr fullum fiandskap millim var vpp vækia Af þilikum orðum ma marka þæssa mannz mikil mænnzko thomas cancelers er sinum hærra konungenum ognaR sliko nu þegar þar sem ænn er i konungsens vallde huart er hann hælldr vil auka hans vægh oc valld eða taka þær sœmðer af honum sem hann hefer a hann lagt Skirr er þæsse hans hugar ræinlæike er æige lagðe of mikenn vilia vpp a valldet oc hvarke girntez of miok sœmðena ne hænne hamnaðe til fullz kunnekt er honum rááð oc rike konungsens huerso gagnstaðlegt þat er j morgu lage kirkiunnar loghum oc hænnar rættyndum Væl kann hann oc komande lutum nærre at ætla Af þi hyggr hann mæðr sialfs sins huga væl oc vitrlegha smasmoglegha skoðande haska oc hætto sva mikils vægs oc vanda er von er at þeim bære til handa er vera vil cantuariensis ærkibyskup þi at hann hafðe firi longu þæss viss vorðet hvat er þi vallde fylgðe vægs oc virðengar eða hvat mœðu eða vanda kænner hann oc konungsens valld giorla væit hann oc alla hans siðo slikt sama er honum oc kunnect hans manna harðyðge oc þæirra þralynde oc hve mikit mægin oc fanyta frammkœmð er rogbæranna illzka hever nu a garðenum Af hværium lutum er hann skil ef hann uil boðet ... ... ma þægar hæyra miok imisleghar til logur Þi at munkarner aller er þætta mal kæmr til mæst verða æighe a æino male um þætta mal segia sumir at þætta man stor  gott væra en aðrer mæla þværs mote þæsso kuæða þætta manu alldrege val duga En þæir sem þætta segia væl væra fœra þat til at konungrenn er þæssa vin oc fullr framflutnings maðr þæssa mals segia þat væra likænde at hæilog kirkia oc hænnar klærkar fae af slikum meðal  gongu manne sem thomas canceler er fullan frið oc fastan millim kirkiunnar oc konungsens Aðrer mæla at mote þæir er annat syniz her um sannara segia at konungsens uile ok hans uinskapr man þæim verða æcke staðugr til nackorskonar lettiss oc þat vera likara at hans valld uerðe þæim æcke staðugt ok hælldr gagnstaðlegt oc hæilagre kirkio en mæðr firi þa skylld at konungsens iustisar oc æinkannlegha konungs garðz mænn manv þi graðuglegar kirkiunnar goðs gripa oc i sitt valld vænda sem byskupenn er helldr af konungsens holl oc hans hirðsvæitum til tekenn en hæilagre kirkio oc þo væra þat umframm þætta er uhæyrilegt man þickia oc mæðr ollu aflaga æf guðs laga skyllde gæta at skipa þann ærkibyskup oc sua margra manna agætra hirðe oc hofðingia er mæirr hælldr sek j konungsens kurt vp a hofmanna slekt en klærklegha sœmð eða siðfærðe væiðehundum fylgiande ok falkum geymande sem sa er sialfan sek gærer bǽðe hundtér oc falkiner einkanlegha man þat æighe vitrum mannum val uirðaz at skipa þann mann er sliko færr framm ivær sua marga munka oc af hæilaglæik mikils værða sem her þiona guðe oc iver sua mickla ok marga guðlegha hiorð sem vm ængland dræifðez Sægia þat vera ugganda oc uttan æf ætlanda at hann man hælldr minka kirkiunnar valld en mickla dragande hæilagrar kirkio goðs under konungs garð þann ær allt uil með gniðugre agirne gleypa Segia hann manu hælldr vera guðs hiarðar grimman glæypara en goðan gæzlo mann eða hæilraðan hirðe sem þann mann er alla lute gærer til manna lofs oc mæðr konungsgarðz dyrð ok drambe hæimsens skinn i ollum hægomleghum lutum harðla skrautlegha Marger fallǽraz af æmne thomas i þæima lut gerande ser grun af hans gærðum oc mæðfærðum þæim sem þæir hyggia hann manv framm fara ef hann verðr erkibyskup þi at þæir hyggia hann væra annan mann en hann er Oc er af þi þæirra skilning vskynsamlegh þi at þat bærr til at þæir sea hann vera nockot sua hegoma blandenn en hafa enga van a þi sem verðr oc siðarr reynez En guðleger dómar þo at þæir se ræðileger j ráðum iver sunum mannanna þa ero þæir þo at huaro æcki þi siðr stundum glaðleger En hæimsklegher domar mannanna oc þo at þæir verðe stundum sanner eða ifersy

nileger þa falléraz þæir þo opt at huaro oc usialldan Sua er oc her þi at þesser dœma þænna goðan mann mæirr epter ætlan en fullre visso þar firi falléraz þæir nu oc gæta æighe a funnet huat er guðe likar her vm En af þi at guðlekt ualld oc vili er nu mæðr konungsens fýst j þæsso male samuinnande þa er thomas canceler kosenn til ærkibyskups meðr byskupanna raðe ok samþycke oc capitulo kantuariensis kirkio j lundunum viðr vestmystr allre gagnstaðlegre grunsæmð gleymðre oc ollum þrǽttum ok þœfum niðr logðum Sem thomas er til ærkibyskups kosenn hæfer hann uerit fimm áár hæinreks konungs canceler hafande fiogur áár oc fioratige sins alldrs En af þæim byskupum er viðr kosningenn varo mæla ænger mote gillibert londoniensis æinn nackot sva En af þi at hann fǽr enga fylgendr mæðr sér eþa nackora skyra skynsæmð til funnet sins efniss synez hann oc sinn æ lut framm fœra en æighe Iesus kristz þa sigraz hann mæðr þiliko æmne oc auðuælldlega meðr margra manna dome sem hann dirfðez mote at mæla Nu sem thomas er til ærkibyskups kosenn færr hann til fundar við fostra sinn hæinrek unga konungs sun er nu skal j þesso male hallda foður sins valld þi at þat skal vera fullkomlegha satt oc af gamla konunge statt er sealfr hann hafðe aðr raað firi gort sem unge konungr jáár um þa lute sem thomase erkibyskupsæfne til heyra Nu af þi at konungrenn samþycker mæðr kirkiunne um kosningenn þa er thomas erkibyskupsæmne meðr hæinreks konungs uallde oc vilia ænglandz kirkio oc kristne fullkomlegha frials aptr gefenn Af allum lutum leystr oc fullkomlegha frælstr þæim er konungenum oc hans garðe til heyra sua at enge skal heðan af a hann kǽra mega huerso sem hann hefer meðr konungsens goðs faret her til Af þi tekr hæilog kirkia thomas nu til sin frialsan mæðr fullum fagnaðe ymnum oc sœtum songum Nu sæm thomas er til byskups kosenn vækr hann sek upp oc viðr kænniz sialfan sek þi likazt til at iamna sem maðr væke sek af þungum suæfne oc af þi tekr hann ser firi hugar augu at læiða huilikr er hann hafðe langan tima veret eþa huilikr er hann skal nu vera hæðan af af þessarre hans halæitre hugsan hitnar hans hiarta gæfande hæita ælldlegha gneista hæilagra hugrenninga ut af ser af hvæim er þat tendraz nu með honum noglega sem aðr truiz tynt vera oc nœrez nu sua stund fra stund at ǽ er vaxanda með miskunn guðs til margfallegra goðra luta j guðs augliti En þo hefer hann ænn sitt hofuð litt eþa nær ecki upp þi at hann færr með ser oc sino uallde allt hælldr láglega En þo uill hann j upp
hafe sialfs sins um skiptis nyrr maðr oc nytr berlega birtaz oc æighe uil hann længr leynaz uttan ollum mege af honum heðan goð dœme gæfaz J lundunum var hann til byskups kosenn þar sem hann var upp fœddr ok ifra moður kuiðe borenn En þegar sem hann er til byskups kosenn riðr hann saker sinnar vigslu til cantuariam mæðr morghum monnum agætum þi at hann skal þar vigðr væra æpter sætninghum fornra fæðra j hofuð kirkio allz ænglandz En a veginum kallar hann til sin æinn af sinum klærkum ser væl kǽran talande til hans lágt oc leynilegha Seger sek a þæirre samo nátt hafa syn j suæfne seet at nackorr uirðulegr maðr kom til hans oc stóð firi honum fáánde honum tiv pund silfrs i hond klærkr þesse er hann synena sagðe er hærbert af bosehám en synarennar sanna þyðeng vnderstændr hann klærkrenn æighe enn þænna tima oc æighe gæfr honum skilia huat er þætta hæfer at merkia En siðan sem thomas dyrkaz af drotne Iesu Christo mæðr marghattaðum taknum epter sinn dýra dauða gætr hann klærkrenn skilt at thomas var merkðr meðr þæim guðspiallegha þræle sæm váárr drottenn sialfr segir j fra j guðspialleno at hann tok þrællenn fimm pund ser j hond j sinn lut en vann onnur fim vmframm mæðr sialfs sins starfe oc stundan Sonn var þæssor syn oc hænnar þyðeng Ok enn seger thomas til þessa sama klærks þat uil ek seger hann oc þat byð ek þer at þu seger mer heðan af diarflegha ok þo leynilegha orðróm þann sem a mek legz Sua oc j huerium lost er ek ligg mest eþa lengst þi at márt man þat af mer heðan af talað er mer man eighe flytiaz sem morghum kann uerða oc æinkannlegha rikum monnum Seg mer ok hvar ek gæng længst vmframm retta reglo ef þu ser mek j nackoru afskæiðess ganga Ok siðarst j sinne rœðu seger hann sva til hans klærksens fleira sea fiogur augun en tvau oc sannlegharr ma fiorum synaz þat er firi bærr Sannlegha er þessorr hans háttr ollum monnum væl virðande oc byskupunum hans brœðrum æinkannlegha bæðe undrande oc æpterlikiande sem epter þæsse vitzkosamlegre varygð er sialfum ser skynsæmðar augum skipaðe bæðe bak ok fyrir til þæss at hann mætti oll sin værk ok vilia sem glœglegaz skilia ænga lund af rettre framferð vikiande Kosenn til byskups ok æighe vigðr pryðer hann sek nv þegar sua blæzaðum byskupleghum hattum kiosande ser uttan alla duol huerium hann uill sialfs sins gæzlo æinkannlegha mest a hænde fæla Thomas ærkibyskups æfne kæmr nu til kantuariam En er at liðr þæim tima er hann skal vigiaz sœker mikill fiolðe folks til cantuariam af ollu rikeno byskupar abotar ærkidiaknar decanar korsbrœðr oc klærkar epter þi sem huerr uil ok hann skylldaz til æiner saker konungsens þi at þæir uita honum þætta væl virðaz aðrer saker þæss oc æi siðr er af konungsens holl oc hirð var til kosenn oc nu skal uigiaz aller til þæss at sœma hann mæðr sinni þionostu Sæm litill time liðr er thomass ærkidiakn uigðr til prestz i hælgho uiku ok þat ætlat at vigia hann um mœrgenenn epter til byskups Af þi tala byskuparner um þat mæðr sér huerium þæirra er þessor vægr til hæyrer at vigia hann til byskups En af þi at byskupstollenn j lundunum er þænna tima hofðengia lauss þa seger byskup Vintoniensis at hann ok engen annarr a hann at uigia sa sem þar er komenn þi at þat vito þer aller væl at byskupenn af vinton a alla lute þa fylla er lunduna byskupstole til heyrer at fremia þegar sem lunduna byskup ma sitt æmbætte æighe sialfr gæra Mote þæsso mæler byskup rofensis seger þæssa vigslo sinum vægh oc vallde til hæyra at gæra firi þa skylld seger hann at cantuariensis ærkibyskups æiginlegr oc æinkannlegr capellánus hæfer sva fra fyrsta tima jamnlegha været siðan er minn byskupstoll var sættr oc af þi seger ek at engum auðrum vttan mer æinum hæyrer þæssor vægr til þi at ek á vart ærkibyskups efne mæðr retto til byskups at vigia Vm siðir sem þæir hafa miok længi j fængiz synez þat ok samþyckiz saker nackorra þæirra luta er her græinaz eighe at sinne hæille sœmð rofensis kirkio j þessu þo halldinne at virðulegr hærra hæinrekr byskup vintoniensis er bæðe er ǽttgofugr oc goðsiðungr skal vigia thomas til ærkibyskups mæðr samþycke byskups rofensis Nu sem trinitatis daghr kæmr viger hæinrekr byskup með allra þæirra samþycke thomas til byskups mæðr allre þæirre sœmð oc sama sem hæilogh kirkia er nackorum von framarst at gera Viðr þessa vigslu er hæinrekr unge konungs sun mæðr storlegha morgu stormænne oc utoluleghum folksens fiolða Fiortan lioðbyskupar voru oc viðr þæssa vigslu þæir er þeim til heyra sem nu er vigðr en sialfr hann er hinn fimtande Sem thomas er til byskups uigðr voru mænn sender þegar til sællar miningar alexandrum pava hins þriðia meðr þi nafne er þænna tima sitr j munpilér saker þæss mickla sundrlyndiss oc uróar er nu er j róm oc þæim londum er þar liggia nest þi at kæisarenn hefer nu gort æinn þrætto mann ser at pava En þeir mænn er sender ero voru mænn sœmileger oc siðsamer oc klærkar goðer geyse Hinn fremste af sændeboðunum er mæistare adam abote de ueshamensis sa er sakar sins hæilags lifnaðar oc virðulegs visdoms hafðe skommu aðr veret kosenn af thomase canceler til abota Nu sem þesser fara oc framm koma er til pavans sender voru fluttu þæir sin ærende firi hærra pavanum gerande sem til heyrer beiðaz mikilega at hærra pavenn sende thomase meðr þæim pallium Ok af þi at þæir uirðuz væl oc fluttu oc æinkanlegha firi þa skylld at sa er væl frǽgr er malet til heyrer þa fa þæir pallium af postoleghu sæte bæðe skiott ok bliðlegha En er þæir hafa fænget pallium verða þæir þægar a vægh oc fors þæim farsælegha þi at þæir koma til cantuariam mæðr sinum erendum hæilum oc holldnum fœrande thomase byskupe pallium af pavans garðe En siðan sem time er til a nockorum virðuleghum oc viðrkœmileghum deghe er þath laght a thomas byskup mæðr værðugre virðing oc verðr hann sva af byskupe cantuariensis ærkibyskup SEm hinn sæle thomas er uorðenn ærkibyskup vil hann fægra sitt umliðet lif ok fullulegha bœta huat er hann væit sek mote guðe hafa gort at hann fae mæðr miskunn guðs af hælghan oc vægh vigslunnar mátt ok krapt hælganarennar Af þi skipter hann ser þægar j annan mann ok gærez j ollum lutum hófsamare hælldr sek mæirr j fra ollum þæim lystesamleghum girndum sem likamenn til lyste Gærer sek vakrara Er optarr a bœnum hæfer sek mæirr framme en fyrre mæðr guðleghum verkum oðrum til dyrleghs æpter dœmiss Virðer þa vera retta gærð oc sanna framfærð ændrnygiaðs lifs at hæfia þær siðsæmðer fyrst a sialfum ser sem hann vill siðan oðrum framm kænna þickez þa mægha aðra retlega aðra stilla oc þæim stiorna ef hann temprar fyst sua sialfs sins verk ok vilia at ollum gefe þat fullulegha skilia at hann hallde sinn likama fra ollum lytum oc lostasæmðum þuingande hann mæðr marghattaðum mœðesamleghum hattum en saluna fagrlegha pryðande mæðr guðleghum gœzkoverkum kænner likamanum lægiaz oc þiona en andanum iver bioða oc drotna harklæðe upp a sinn likama honum til þuinganar takande under munka

 buninge þilikan klæða bvnað tækr hinn sæle thomas nu vpp a sinn likama Nest ser hefer hann snarpt harklæðe þar nest munka klæðe vttan yfer hefer hann klærka klæðe af þessum þrifalldum klæða buninge er hann bærr gladdez hann j hugh oc hiarta æinkanlegha fyri þa skylld at mæðr hinum yzta sinum buninge hæimskar hann nu hæimenn oc hans mænn þi at hann ætlar þilikan hinn er likamanum er nestr En mæðr hinum innra samiafnaðe hann sek ærkibyskupunum sinum brœðrum er fyri honum voru munkar En mæðr hinum innzta temprar hann rangar likamans fyster þi at hann hafðe heyrt af nockorum æinseto manne þæim er storllegha hæilaglegha lifðe ok drottenn hafðe þat vitrað æf thomas tœke mvnka klæðe at hann mynde drotten liknsaman finna oc sek iamnlega styrkianda i ollum sinum framferðum Af þi tekr hann nu oc þilikan kklæða bvnað a sek at hann forðaz forat sinna tuæggia forfæðra ærkibyskupanna er fyri honum varo stiganda ok elphins þi at stigande j klærkabunninge meðr pavans dome or sino uallde kastaðr allre sœmð af flættr do j myrkua stofu En auðrum fast  frosnum a fotum a mundio fiallle farande j raufaðan rosbuk at hann hialpaðe sva sino life var æighe lengr lofat at sitia j sæti hæilagra erkibyskupa er munkar varo fyri honum oc vera þo æighe sialfr mvnkr þessarra vanvirðu vill hinn sæle thomas forðaz hafande sek nu meðr ollu fra verolldinne fylgiande kristz merke j harðum hárserk frœknlegha framm vttan allt skraut oc skart nýrr riddare hins hæsta konungs En af þi at þæir finnaz er j fyrsto sinn hugh miok hátt upp hæfia er þæir koma j tignena oc til halæitra lvta sek hafa oc sino vallde virðulegha framm hallda meðr storum verkum sinnar mikelmennzko En er timarner framm liða mœðaz þæir oc morna dagh fra deghe under ahyggionnar marghattaðum hattum er daghlegha kunnu at handum koma þæim er storum volldum styra þar til er um siðer kemr vuinsamleg gleymska oc galeyse skulldinne i staðenn fyri suiklegham likamans lysttugleika ok daglegar þessa lifs fanytar fyster Sua at þisa nest leggia þæir sinn hæitan hugh liotlega þann sem þæir i upphafe miok hatt upp hofo gleymande sinum goðum verkum er þæir akaflegha upp toku oc litlum tima liðnum meðr ollu niðr fella En thomas slika lute hugum leiðande oc sialfan sek mæðr þæima hætte viðr varande at honum felle sua illa tækr hann stola uttan a sin klæðe berr hann iamnlegha sva at aller sea til þess at huern tima er hann læiðer þænna stola augum mege hann þann vanda a minnaz er honum er nu bundenn oc þi oke bunden eigi gleyma er hann þa a sek tok er hann var til byskups vigðr til þess at hann se þi bvnare iamnlegha gott at gera sem hann ser sek slika a minning huersdaglegha bera til hvers er hann var huern tima hinn auðmiukaste oc hinn goðfusaste Slikan bvnat bærr hinn sæle thomas ærkibyskups sua at mænn naðo at sea nema enge væit þat at hann hefer harklæðe nest ser utan sa æinn er vita verðr ok hann fær varla leynt oc þat sama bærr hann ǽ meðan honum liggr lif i brioste oc eighe fyrre niðr leggr en epter sinn dyra dauða En stola þenna sem hann bærr utan a sinum klædum sem ver fyrre gátum leggr hann af ser þann tima sem hann ferr or lande oc æighe bærr hann þenna stola utan landz þui at honum utlǽghum byriar eige at bæra Fyrsta áár epter hans uigslu bar hann harðla vén klæðe en siðan klæddez hann klærka klæðum meðr goðu hófe uttan alla breytne oc usœmelegar sundrgerðer oc sva sem æcke marglæte mætte a þæim synaz sva matte oc æcke lyte eða lystugleike a þæim finnaz Víð oro hans klæðe oc væl síð lukt oc lios at lit oc vnder lambaskinn Af þi hyggia nockorer hann enn i dagh reglo kanunk været hafa EPter syndan klæða bunat hins sæla thomas erkibyskups er hann sinn likama mæðr skrydde skalo ver huersdaglegha hatto hans lofsamleghs lifs alita er hann sina salu mæðr prydde Hueria nátt sem ottu songr er sungenn er j þann tima syngz er hane hefer galet ero þþrættan brœðr leynilega inn leidder j nackot læynilegt herberge þat sem borð er sett oc buet þæssum þrættan upp sitiandum yfer borð læggr hinn sæle thomas ærkibyskup sin yfer klæðe af ser gyrðande sek meðr æinum duke dyrum at hann ollum þessum sakar guðs litilatlega þione Gefande huerium er upp sitr fiora skæra pennenga meðr magfylle Meðr þæima hætte gerer hann þetta gœzko værk fyri guðs ast bæðe litilatlegha oc leynilega Her ma nu blæzaðan byskup sia þann er at ser huers fotum litillatlegha framm fællr biðiande ser huern þæirra meðr tarum at þæir biðe fyri honum til guðs Ok sva ganga táren gnoglegha ut af hans augum at huers þæirra fœtr er fyri sitia synaz meirr væra þuægner mæðr augna tarum en oðru vatne En af þi gerðe hann þetta gœzko værk hælldr um netr en um dagha at hegomleg dyrð hæimskra manna lof er kraptanna æitr ma sannlegha hæita huerio er sialfr hann syndiz vera j vafðr sem ver gatum fyrr at var meðan hann var j œsku bloma alldrs sins mætte nu þæsso gœzko værke æighe fyri honum spilla Ok þi uruglegarr oc goðfuslegarr gerðe hann þætta værk fyri guðe sem hann framðe þat leynelegarr fyri En þi gerer hann þætta hælldr um netr en vm dagha at æighe dræge hann nackorar fiolskylldur fra þæsso verke En þa er honum hallda nackorar fiolskylldur fra þæsso værke þa gerer þætta æinn huerr af brœðrum sa er þæirre almusu varðvæitte sem fatœkum monnum til heyrer oc þi framðe hinn sæle thomas ærkibyskup þætta hælldr um netr en dagha at þætta var til guðs mæire goðfyse at gæra sva Annor samkunda var saman sett mote lyseng Þæssum þrættan ut gengnum sem ærkibyskupenn hafðe sialfr þionat vorv aðrer þrættan inn læidder þæssum þionar sem þæir upp sitia sa broðer er fatœkra manna fe hirðzlum hefer at geyma oc j erkibyskupsens stað þuær þæssarra fœtr fyri guð saker goð

fuslega oc þo noglegha fœðer mæðr dryck oc vist en silfr pæningar gæfaz æighe þriðia samsæte er skipat oc sætt a þriðio stund daghs er hundrat fatœkra manna er jnn leitt þessum þiona þæir tvæir brœðr sem fatœkra manna fe varðvæita Meðr þæssum þrænnum miskunnar verkum vill thomas ærkibyskup pryða sins lifs nyiung af  maande oc mæðr þæima hætte bœtande þat er hinar fyrri lif  stunder hafa hans salu saurgat frealsande sek sva af fornre þrælkan þungre ok langre er honum hafðe lenge halldet lútum under synða  oke En epter ottosong sem þæir þrættan brœðr varo vt læidder er sialfr thomas erkibyskup hafðe þionat gængr hann sofa litla rið at huæssa oc skyra sin skilningar vit En þisa nest stændr hann upp sem aðrer sofa enn oc gængr j sitt studium sitr sua æinn saman um stund siande a sinar hælgar bœkr Sæm litill time liðr lætr hann kalla ser æinn af sinum læresuæinum er honum þickir til þess vera val fælldr at samna meðr ser sinne salu sœtre himneskre fœðu guðlegra ritnenga En þæssorr læresvæinn er herebert af bosehám mæistare sa er af þessum oc auðrum þilikum lutum ma val vitne bæra sem sa er þilika lute mæðr honum visse oc sialfr ritaðe En af þi kallaðe hann þann til meðr ser sem honum kynne visa rettan ritnenganna vægh at hann treystiz varla sialfs sins skilniing einne saman j sua morghum oc sva vondum ritnenganna skilnengum sem mote kunno rænna En er þæir hafa sva lenge j fængez sem erkibyskupenum likar gængr sa /v/t er kallaðr var en ærkibyskupenn sitr nu æinn sér dyrum yfer honum aptr strengðum sva sitr hann æinn saman allt til þriðiu stundar daghs at hans fvnde fǽr ænge náát Ser þænna thomas uirðingo oc visdome háátt upp hafðan oc kraptunum þo huerge minnr fagrlega framðan er sva einfallegha framm færr mæðr litillætiss varygð j ritnenganna skilninghum at hann hverge fyri ser froðarum framm rann oc æighe af sialfs sins skilneng of miok ofvilnaðez mæðr nackorskonar dul eþa drambe En þo at hann hafe sliko lenge af vanez meðan hann var meðr konungenum þa ændr nyiaz nv þo sva skiott mæðr honum huat er gleymska hafðe a fallet Ok sva skiott gængz hann viðr j sinne skyro skilneng at hann ma þægar j stað aðrum kænna þat er hann heyrer bǽðe lǽrðum oc ulærðum Ok sva hæitr er hann nu til at hæyra hælghar ritningar at optlegha úti a viðum veghum sem hann ferr færðar sinnar vikr hann sinum hesti vt af væginum ok fyrr næfndum klærk kallaðum til sini hæyrer ærkibyskupenn þænna mæistara giarna gerande ser sva gagn oc gaman mæðr hæilaghum ritnenghum Optlegha mæðr lystuglæika sva til orðz takande Ef ek mætte sva frealslegha meðr naðum studia sem ek villde at fra teknum veralldarennar ahyggium ok hennar fiolskylldum þa skyllda ek mæðr miskunn guðs nytsamlego life lifa ændrbœtande tion umliðens tima Sva mikenn hugh hefer hann nv a at studia j hæilaghum ritnenghum at sialfr hann j sinum ærmum bærr iamnlegha bœkr epter ser þat nackot j kænnendum hafande er æige er hafnande til þess at hann se þi bvnare nackot gott at gera oc næma Jafnan hæfer hann mæðr ser margha nytsamlegha mænn mikels værða sœmilegha oc siðpruða sva dyrlega mæistara til allra boklista at huerr sem æinn viss maðr ma af þæim mikenn visdom nema Af þessarra vitrlegum hæilrǽðum styrkiz thomas ærkibyskup i sinum framferðum Ok af þi at hann hæyrer þæssa giarna væx hans visdomr daglegha A þriðio stund daghs sem hamesso time er gængr ærkibyskup thomas vt af sinum kamera til kirkio þa er honum likar mæsso at syngia oc himneska forn guðe fæðr at fœra æighe song hann huern dagh mæsso oc æige gærðe hann þat af vanrœkt sem sialfr hann iattaðe fyri oss nema hælldr gerðe hann þat saker virðingar við hinn hælga guð þi at millem goðra oc hæilagra kænnefæðra finnz jmislegr siðvande sumer a gæter oc goðer guðs viner syngia hvern dagh messo en a til sættum timum fræmia aðrer þætta hit haleitasta embǽtte Þeirra góðfýse er fræmia daghlegha synez miket dyrleghs lifnaðar epter dœme en hinna skynsæmð er sakar virðingar við guð æighe virða sek vera verþuga at gera sva halæitt æmbǽtte iamnlegha birtez litilǽti viðr hinn hǽsta guð En sva sem hæilogh skript býðr æighe oc æighe fyri byðr hon sem eighe a æggiar hon oc æighe af æggiar hon at nockorr prestr syngi huern dag messo en þat seger hon sannlegha at þorf vinne æinum æinn tima vm dagh guðlegha forn at fœra j minneng várs drottens pinslar sem Iesus Christus várr lavarðr ok lausnare fœrðe sialfan sek guðe fæðr i forn a hinum hælga krosse æinn tima Ok þann kallar hon bæðe sœmeleghan oc sælan er hann ma maklegha j guðs auglite eina mæsso um dagh syngia En þa virðe hann ek æighe vera minnengar verða fyri guðe ne goðum monnum er eige mægho kristz kænnemænn kallaz nema hælldr mægho þæir hæita pængaprestar er ek hær vm lið þi at þæirra minneng a æcki mæðr þilikum En þat ero þæir er sakar ofrs oc fefanga syngia æighe at æins æina messo um dagh nema jamnvæl tvǽr eða þreár hafande sitt æmbætte oc guðs son ser oc auðrum mæirr til asyndar oc hegomlegs hæims skrautz af sinne fe snikne en til tignar viðr guð j falsaðre tru þæssum hafnaðum Rœðum um varn virðuleghan kenne mann thomas ærkibyskup er millem hinna sœmilegsto kenne manna hins hæsta konungs er trulega tæliande sa er saker samuizkunnar rǽddez huersdaglegha messo at segia oc sa er saker virðingar við guð ottaðez honum daglegha forn at fœra Huern tima sem hinn sæle thomas ærkibyskup bioggez til messo at syngia sem hæilog messo klæðe voru at honum boren oc hann sa þau vækr hann sitt hiarta upp til viðrkomnengar mæðr marghattaðum hæilaghum hughrrenningum ognande sialfum ser meðr sinne samvizko Sva at af þþeima hiartalegha trega sem hann feck af þesso gengo sva augnataren gnoglegha út af hans hofðe at þau voru likare lœk en tárum er hann stændr skryddr firi hæilago alltare biðiande fyrst fyri folksens oc sinum synðum Ofrande þar nest guðe sinn sœta sun varð hans hiarta sva lágt oc lint oc miok viðr kæmz at millem hans hæilagra bœna ma mæirr gratsamlegr hixte heyraz en orðen skiliaz Ok af þi at hann skilr meðr ser hiartans hegomlegha reikande hugrenningar hefer hann iamnlegha mæðr ser nackora bœna bok i hondum þa er hann less þat af sem hann vækr ser góðfyse meðr meðan hann messan syngz framan til guðspiallz Ok optaz þann sem hinn sæle anselmus hæfer sœttlega saman sett meðr einkannleghum stil af jnnztum mærgium sinnar hæilagrar góðfyse sva hialpsamlega snarpan sem snarplegha hialpsamleghan Sa anselmus er val ma kallaz kristileght kær villu manna væsolld hærmanna hamarr guðlegra ritnenga gott armarium bosun blæzaðra guðspialla stuðell ok stolpe sannz litilætis Þessa bœna bok hefer hinn sæle thomas ærkibyskup meðr hondum meðan mæssan syngz framan til guðspiallz En messunnar æmbætte er hann jamnlegha skiott ok fagrlegha fram flytiande længstum hefir hann eina collecto hefer hann stundum þrear en fleire trautt eþa æige Var ok sva j fyrstunne sætt ok samet at sva sem æinn er pistill oc æitt guðspiall sva mynde oc æin oratio vera En siðan sem timanum for framm varo fleire sættar þǽr er þo skolu eighe epter skipan flæire væra en siau hit flæsta Skiott bergðe hann sva gerer hann allt sitt æmbætte meðr skiotu til bragðe saker sendenga illra engla þat er mæinlekt yfir flog hegomlegra hugrenninga Enga nyia lute skipaðe hann ser j messona nema hafðe allt epter þi sem hæilager fæðr hofðu j fyrstu skipat sva framðe hann meðr fogrvm hǽtte þætta hit hælgazta æmbætte at ollum var hvggan at er j hia stoðu þi at hann kæmz sva viðr j sino hæilago hiarta af sinne goðfyse at hans kinnr þorna engan tima meðan er hann saung messuna Oc sva miket fell stundum til með honum af hans goðfuslegre viðrkomneng at hann fǽr varla sitt æmbætte framm flutt fyri tarum er af hinnum jnnztum hiartans hugrenningum fram fluto mæðr þeim hixta at varla matto orðen heyraz Ok sva er hans hiarta klœkt af þeirre guðlegre goðfyse sem guð gaf honum um þann tima sem hann handlaðe þþau somu vars lausnara sáar sem hann oc allr hæimr var leystr meðr Þessarre hans sva mikelle gœzko oc goðfyse mægo þæir val vitne bera er j hia honum stoðu hæimolegha þann tima oc iamnlegha Jamnval er þat allvm monnum kunnekt at sia hinn goðe guðs maðr hellt sek meðr ollv jfra at þiggia nackorskonar giafer af nackorum manne þi at hann ratt ollum agirndarennar savr oc hænnar synðvm vt af sino herberge ok hibilum sem þætta birter er her fylger Þi at sva berr til æinn tima at nockorr abote sa er mal nackot hafðe fyre ærkibyskupenum at kǽra kom a garðenn hann abotenn bauð framm gvllpenninga nockora einum oc aðrum æinkannlegha þæim er hann hugðe at j þæima malum mynde honum miket megha fulltingia oc honum driuger til þæss verða at dœma allt epter hans vilia Ok þo at aller fyrismaaðe þa goðu gullpænga sem hann bauð framm þa fær abotenn þo aull sin mal full en bar sialfr brott meðr ser sitt gull Ok sem hann abotenn gængr brott af garðenum talaðe hann meðr ser Ek fann þann garð er ser vm gull gæfr allz ecke nema hamnar brott kastande fullkomlegha Þetta var abotans vitne af ærkibyskupsens garðe Hæilagr thomas erkibyskup var forsiall j ollum sinvm raðum ok rœðum vm mal manna miok athugall oc storlegha smasmugall gaf ser gott tom til at heyra mal manna oc meðr skynsemð saker at skynia oc mæta siðan meðr sannsyne diuphugaðr var hann i spurnengum en viðr annsvorum val buenn Rettviss j dómum hafnaðum ollum mvtum ok manna mvn oc j ollum lutum var hann hinn rettazte guðs laga frammsagnar maðr oc hinn rauskazte framsegiare Engenn kom sa þurfande til hans hærbærgiss er af hans garðe giaffalauss fœre Siukra manna hus sarra oc vanfœrra let hann sina sveina optlegha jnn virðelegha rannsaka en vitiar þæirra sialfr mæðr morgum guðleghum goðgerningum Mikenn fiolða fœðer hann af þæssum ok klæðer huersdaglegha Ok þar sem milldlegrar minningar theoballdus erkibyskup sa er fyri honum var nestr var vanr at tvifallda skipaðar almusur sinna forfæðra erkibyskupanna þa gerer thomas erkibyskup þilikt milldi verk hans tvifallt En til þessa millda verks gaf hann tiund af allu þi goðs er til garðsens kom ok honum tilheyrðe oc væitte þat þurfandum Sœmelegha mænn val siðaða tok hann meðr sva mmikelle virðeng at sannlegha synez hann virða j þæim oc vegsama guðlegha nauisto En gestum at gæfa eða farande monnum at fagna ok i aðrum guðleghum gœzko verkum frialsum oc fagnaðar  sælum er hann sva blæzaðr oc biartr at allt þat goðs er j hans vallde er ma væl segiaz ollum sannlegha sameiget Frælsaðe hann fatœkan af ofrike sem sa er at sonnu ma hæita fatœkra manna faðer skipaðr oc harmande manna huggan Diarflegha asakaðe hann vanda mattuga mænn alla lytum oc af lostum fulla þi at hann visse væl at þar sem ande drottens er þar er fullt frælse Mikenn gavm oc goðan gaf hann at siðum oc hattum þæirra manna sem hann asakaðe eða a minnte væl at vera oc gott at gera oc gaðe þæss mæðr goðre forsia sem guðspiallit byðr at æigi gæfe hann hundum hæilagt eða svinum gimsteina Ok af þi at hæilagr ande honum alla lute kænnde þa birtez hann mæðr sva vndarleghum hætte guðlegs lioss lystr oc lærðr ok i orðanna frammburð sniallr at hans predikan er ollum aheyrandum blið stærk ok mikel virk sva af dyrlegvm ritnenganna roksæmðum ok þæirra diuplæik sem af orðanna sannleik meðr ælskuleghum sœtleik En þo at hans oc hærberge epter landzens sið meðr micklum rikdome margfallegha gofgez oc þat nœgðez j morgum lutum jmisleghum mǽtum oc agætum þa uirðe hann þo allt sitt skraut með ollum hæimsens gœðum ok hans auðefum harða litels saker sannrar astar er hann hafðe viðr sinn lavarð ok lausnara Iesum Christum Ok mæirr hafðe hann umliðande lute til nytsamlegra nauðsynia en til þæss at hann til fear þyrstande agirndar þorsta þar með slœkte ÞJLikum ilmanda þæf dyrlegra krapta pryddr ok guðleghum gœzko verkum skryddr bioggez hinn sæle thomas ærkibyskup til borðz nær noni tima daghs oc þægar sem honum þicker time til vera oc hann er buenn gængr hann j sina holl meðr þæirre guðlegre ok gofuglegre sinne mæistara tolu sem ver fyrr gatum at honum iamnlegha fylgðo en þæir vorv væl tuttugu at tollu er aller voru spækingar at vite ok hiner visazto a allan froðleik meðr hino sœmilegsta siðfærðe hæilaghs lifnaðar Ok til marks huat monnum er þesser hafa veret a sitt vit ok visdom mæðr dyrleghum lifnaðe þa varð enge þæirra minne maðr j kristne guðs epter dauða thomas erkibyskups en erkidiakn eða dekan Sumer vrðu byskupar en aðrer ærkibyskupar Einn af þessum varð pave vrbanus .iij.us Þiliker voru raðgiafar thomas erkibyskups er sva varo ollum boklistum prydder sem þæir voru oc ollum siðsæmðum skrydder Þessum skipar erkibyskupenn sem hann sitr upp ser til hœgre handar en munkum oc aðrum reglo monnum skipar hann til vinstre handar En riddarar oc aðrer mikels hattar mænn sitia ser æiner saman iver borðe Ok af þi skipaðe erkibyskupenn sva at su lectio sem iver sialfs hans borðe var lesen fra þi er hann sezt j sitt sæte þar til sem hann stoð vpp fra borðe skylldi æighe mœða þa sem litit eða allz ecke af þi skilðe sem leset var Varla kæmr nackorr sa klærkr til ærkibyskupsens er millem þessarra meistara eða mvnka iver sialfs hans borð vpp sǽte utan sialfr erkibyskupenn þann meðr namne kallaðe sem komenn være oc hann villde miok vegsama Ok þann tima sem sva til bære gerer hann þat meirr saker heilaghs lifnaðar þess er hann vill væl sœma en volldugskapar eða mannvirðengar En huerr sem kom til hans var sœmelegha sættr iver æithvert annat borð oc ef sialfr hann kallaðe hann eighe var sa þa af sialfum honum meðr morghum sændinghum sœmðr En af þi er sva skipat af erkibyskupenum at engen til komande skyllde yfer hans borð vpp sitia uttan sialfr hann kende hann ok kallaðe at hann vil eige at nockorskonar orð fliuge þat framm af æinshuers mvnne sem verða kann þess er fyri sǽte fyri þeim er til kœme er bætr vǽre at omellt vǽre Truffe oc ollum hæimsens hegoma hafnaðe hann meðr ollu yfir sino borðe fyri þi heyraz þar enger trumparar harparar eða fiðlarar ne gigiarar enger loddarar ne leikarar ne nockorer lvter aðrer hegomleger nema fœðunnar mikell noglæike oc fagǽtr reinleike Engar synduz þo meðr ollu lostasemðarennar lystuglegar uppkveikengar enge of áta ne ofneyzla Meðr huilikarre sœmð eða hófsæmð er hinn sæle thomas sat yfer sino borðe er þat væl segiande mellim sva margra oc þilikra retta sem honum varo sætter at ver megim hans hofsemð epter  likia huerso hann hellt sek fra lystugleghum leynðum lutum oc huilikra luta er hann neytte Þria lute hœfer þæim at hafa sem hófsmænn vilia j þessum lutum vera Er þat þa fyrst at ver geymim hvat er ver etum En þat er annat at ver gaim huern tima er ver etum En þat hit þriðia at ver aktim með oss hue mikels er ver neytum þessa kræfr hof ... ... heyrðe En er borð varo uppe ok guðe váro gratias gorvar gæck ærkibyskupenn með sinum fyrr næfndum lǽrðum monnum j sitt hærbærghe þar sem hann gerer annat hvart at hann disputaðe meðr diupum huga vm hæilagar ritningar ella a ráðe sitiande vm mal manna talande Ok sva gerðe hann jamnlegha epter mat nema sva kynne til bera at hann sofnaðe litenn tima Syslo leyse flyðe hann mæðr ollv en gerðe ǽ iafnlegha eitthvat gott at æige sǽi hann hans uviner syslo lausan ok spottaðe hans huilldar  dagha En þat framarst er hann matte varðvæitte hann netrlega tima með tárum oc trega þi at hann var miok þrátt a bœnum vm netr með ræinum huga likame oc hiarta hógvǽrr var hann j orðum en rettviss j verkum þi at hann villde fyrre meðr sialfs sins dyrleghum dœmvm kænna þæim væl at lifa sem hann vill siðan mæðr sinvm orðum lǽra Villu mænn oc þrætto mænn asakaðe hann vaflatlegha ok alldre matte honum til þæss koma at hann samneytte meðr nockoru mote bannsettum monnvm Ok hverr sem mote gæck hialpsamleghum oc hæilum kænnengum þa hafðe hann þegar ærkibyskupenn fullkomenn motstoðu mann af guðs halfo hæitr var hann ok æ ornande af rettletiss vandlǽte Af þi at hann villde hverge af hæilagre reglo hæilagra guðs laga ganga allre mannvirðeng oc muto girnd meðr ollv hafnaðre oc brott kastaðre En j vigslo giofum var hann vm framm alla lvte aðra j sino byskuplego æmbætte bæðe varr oc vilia góðr athugall ok miok smasmugall oc ottafullr þi at leset hafðe hann þætta hæilræðe mæistarans til læresveinsens Lægg ængum hændr skiott vigslu hændr j hofuð at æige samneyter þu synðum þæirra Af þessum orðam hins mickla meistara pals postola sem af nockorum ræðilegum reiði dunu þyt sturlaðez hann ollum hug ok hiarta oc var þi varare j uigslu giofunum sem hann huglæidde þetta orðet optarr með sialfum ser Af þui var hann ok i vigiande manna provan hinn snarpazte skoðanar maðr Fyrst provaðe hann sem ritnenganna regla byðr ef sa være vigslo verðr saker sins lifnaðar er vigiaz villde En þar nest reynde hann oc ransakaðe ef hann være sva vitzko oc visdome pryddr sem þæirre vigslu til heyrðe sem hann stundaðe þa til En þisa nest skoðaðe hann þat ef lifnaðenum eða klærkdomenum þess sem vigiaz villde oc uigslunne þæirre tisem hann til bæiðez vǽre nockot viðrkœmelekt beneficium þi at hann villde viðr þi sia at þæir fœre siðan sem þæir vǽre vigðer raðlauslega reikande eða sem læigodrenger sva at þar af mǽtte þæir smar hæilagar ok halæitar vigslor eigi meðr sonnu siðlǽti varðvæita hælldr yrðe þæim þær til heimskrautz at hafa oc færlegra fefanga En i þisa var hann sva snarpr oc harðr provanar maðr oc smasmugall at varla villde hann nockorum nema ser siolfum til þessarrar prouanar trua eða treysta Sva miok varaðez hann oc viðr sa sem nu uar sagt annarra synðum at samneyta oc at hann uillde eige þa j guðs musteri setia sem skynlausum skurðguðum vǽre likare en skynsamum klærkum Vrugglega sagðe hann þat at huerr sa er vuerðugan viger uttan fulla prouan at hann stygger storlegha miok guð þo at sa bœte sek siðan ok bætre er uigðr var En ef hinn vigðe vil æighe bætraz þa vefr vigslu faðerenn sek j synðum hins vigða þæim æinkannlegha sem hinn vigðe misgerer siðan er hann er vigðr þi at hann er skylldr at skoða hans meðfærðer aðr en hann vigðe hann RJtaðum þæim siðsæmðum meðr virðuleghum verkum sem hinn sæle thomas erkibyskup ok allz englandz primás prydde sitt lif meðr sva fagrlegha oc fagnaðar samlegha sem um rið var fra sagt Vilium ver varre rœþu til þæss efniss vikia sem greiner hans gofuglegar gerðer oc inner hans fagætar framm færðer Nu af þi at hann hafðe her til sua sem j nackorum kirkiunnar kuirleik oc hennar hoglife viðr hafz þa skil hann at hann ma æige lengr meðr hoglife sina lifdaga leiða ok tekr nu meðr micklum ahyggium veralldelega lute jnnuirðelegha hugum at læiða þat sem byskupe er miok opt nauðsynlekt en vitrum byskupe er þat alldre blitt eða miok sœtt þi at hann væit at mart er at vinna j kristne guðs j englande þat sem hann værðr sek frame at hava ef þat skal nockora framkœmð fa Nu af þi at hann finnr þi fleiri þa lute sem hann skoðar jnnuirðelegarr sem guðe ero gagnstaðleger en hæilagre kirkio ærviðleger þar sem hon er sino goðs rænnt þa byriar hann þisa nest sina akærslu af kirkiunnar halfo a nockora konungsens mænn j rikeno mickla ok mattuga af æignum þæim oc gerðum sem ærkibyskuparner hans forfeðr hofðu vndan cantuariensi kirkio latet ganga saker vanmægns eþa vanrœktar Ok þar sem honum þotte sva til heyra sœker hann sin rettyndi oc kirkiunnar meðr loglegre framfærð En þat sem honum synez beraz kirkiunne tekr hann utan alla akerslo aptr under kirkiuna oc hælldr En þann er hann spyrrðe epter fyri hvi hann gerðe sva svarar hann Seger sek með engo mote vilia þrætta til þæss sem sva fullkomlegha er vitað af ollum at honum til heyrir valld iver at hafa en enghum oðrum með huerium hætte sem þer eigner hefðe ranglega undan kirkiunne genget Ok sva hælldr hann þessar eigner ok garða j sino vallde oc epter sinum vilia skipar þar til er hann af hæinnreke konunge ok hans stormenne sturlaðr af lǽtr sakar sins rettlætiss bæþi þessum lutum oc auðrum er honum oc hæilagre kirkio til heyrðo þann tima sem hann utlǽgezt En af þessar hattar kærslum rœrðum af thomase ærkibyskupe ok upp hofðum springa honum a mote marger j sænn harðer motstoðu  mænn Ok sakar konungsens ognar oc aga aller at sva bunu þo miok leynilegha þi at þæir huglæiddo meðr skamfullegre ræzlo þa hina volldugu vinatto sem hann hæfer ænn af konungenum oc af þi ottaz þæir ecke litt ærkibyskupsens ráád oc ræiðe En þo allt at æino sottu sumer suðr vm sio a hæinræks konungs fvnd þæir er sek virðo hafa vanlvta orðet firi thomase erkibyskupe sva sœkia þæir ok æige siðr sem kuiða ser at þæir verðe ofsotter af honum kærande sek firi konungenum svmer hvat er þæir þola af erkibyskupenum en aðrer kǽra þat hvat er þæim þickir von vera at þæim myne fyri hondum vera ok huilikar mæingerðer er þæir mano bratt af thomase ærkibyskupe þola nema konungleg milldi hafe sitt rættléttiss valld framme A þat leggia þæsser nu hvarir tvæggio kapp meðr megne at minkez konungsens vinatta til ærkibyskups ok at þæir flecki þæirra samþycke meðr nackorskonar þæim rœþum er konungrenn reiðez viðr sva at þar firi styggiz hann við ærkibyskup Segia sva at konungsens of mikell bliðskapr gefr ærkibyskupenum valld til þæss at hann geystr gange vm framm rett ok fare ollu þi framm er honum likar En konungrenn er þænna tima elskaðe ærkibyskup fullkomlegha væl vill æcke a slikar rœður lyða Nv af þvi at hæinrekr konungr er þenna tima firi svnnan sio ætlar hann hæim til englandz þa dvalðe hann þessa mænn meðr ser er kǽra þi at hann vill at þæir fylgi honvm til englandz at hann heyre þar hvaratvæggio En er Hæinrekr konungr kom til englandz tok hann land viðr sudhanntun thomas ærkibyskup mœter honum þar þegar meðr heinreke konungs syni fostra sinum En er thomas oc svæinninn gengo baðer samt j konungsens herberge stendr hæinrekr konungr þegar upp oc gengr mote þæim meðr ollum er viðr varo oc verðr vm alla hollena mikell glaumr af goðre glæðe j þessum fagnaðar fvnde þi at konungrenn syner sek nv j allre bliðo viðr ærkibyskup Einkannlegha fagnar konungrenn thomase ærkibyskupe væl firi þa skylld at hann glæz af þi at hann ser þann erkibyskup nv oc allz englandz primas sem hans var fyrr mæirr hinn kærazte cancelér fagnar konungrenn þi at hann hafðe heyrt af ærkibyskupsens hæilagleik marga lute leynilega mickla oc sannlega af morghum rettorðum monnum Nu sem þæir hafa nockora daga meðr sœmð aller samt veret tekr thomas ærkibyskup meðr fostra sinum konungs  syne gott orlof af hæinreke konunge oc skiliaz þæir at sinne meðr hinne mesto vinatto En fyrr næfnder a kærslo menn sem þæir sea þessa lute oc heyra skiota þæir ufremðar skugga ifer sek oc hafa sinar akerslor æcke at sinne framme I þenna tima kallar alexander pave er goðrar minningar truiz vera af allre almænnelegre kirkio ok kristne guðs þing saman j turons borgh þi at marger oc vánder oc harðer þrætto mænn springa upp nerre romuerium En af þi at thomas ærkibyskup er j þenna tima er j ollum lutum mikell oc miok agætr þa biogge hann sek til þessa fundar meðr ollum koste hit mikelmannlegsta Nu sem hann er albuenn færr hann oc finnr hæinrek konung ok fǽr honum fostra sinn j hond en siðan tekr hann orlof af konungenum oc skilðuz þæir meðr hinne mesto bliðo oc vinatto Ok þegar sem byrr kæmr tekr thomas ærkibyskup j haf oc sem guð gefr færst honum farsælegha þi at hann tækr þa hofn j flándr sem grafening heiter Ok þegar sem gofger mænn af flandr frétta þætta at thomas ærkibyskup er komenn j flándr fara þæir þegar at finna hann ok væita honum værðuglegha væghsæmð sem þæir framarst matto honum mæðr bliðo bioðande sitt goðs oc meðr goðvilia gæfande Af flandr færr thomas ærkibyskup j normanniam en þaðan færr hann framm iver cenomanniam En huar sem hann kom j engla konungs rike er honum sva mæðr allre virðeng ok vægsæmð fagrlegha fagnat sem sialfum hæinreke konunge Sem hann a æighe miok langt framm til turons borghar j huerre er hinn gofugleghe gimstæinn lǽrðra manna martinus huiler heyra menn hans til kvamo þrim daghum firi þingit bliðkaðez oll bborghen oc mæðr fagnaðe rænna ut af staðenum mote honum æige at æins borgeisar oc borgar mænn nema iamnvæl klærkar oc kænne mænn er nu ero nér aller þæir sem af pavanum hofðu kallaðer verit til turons borgar saman komner af ollum londum ok þat fylger her meðr er honum ma til sœmðar segiaz at kirkiunnar fæðr ok forstiorar aller cardinales riða langt mote honum út af borgenne mote siðvanda sialfra roma kirkio utan tva cardinala þa er hia herra pavanum epter sitia firi sœmðar saker viðr hann sem verþugt er at æighe fare aller hans brœðr j sva micklo fiolmænne fra honum sva margr mǽtr maðr oc agǽtr sem nu er til turons borgar saman komenn Alexander pave gengr /v/t af þi hærbærge sem hann sitr j oc framm j holl nackora at hann þole æighe þrong of mickla þann tima sem ærkibyskupenn kæmr a hans fund þi at hann heyrer at mikell fiolðe fylger honum Sem thomas ærkibyskup kæmr firi alexandrum pava tekr herra pavenn honum harðla bliðlegha En af þi tekr herra pavenn thomase ærkibyskupe bæzt oc bliðlegazt at hann hafðe veret langan tima fúss at finna hann æinkannlegha fyri þa skylld at hann hafðe af morghum sannynda manne heyrða marga goþa lute sagða af honum En af þi at ærkibyskupenn er miok farmóðr oc af longum væghum til komenn þa vil herra pavenn vera honum varkunnigr þar vm af þi gæfr hann honum skiott gótt orlof at fara til sins herbergiss thomas ærkibyskup for a konungs garð til herbergiss skamt j fra herra pavans holl sem þinget hefer staðet vm nockora daga gæfr postolegr faðer alexander pave thomase ærkibyskupe meðr friðar kosse ok sinne bliðre blæzan oc verðulegre vinatto gott orlof til heimfærðar ændr nyiaðum aðr epter ærkibyskupsens bœn nockorum sinnar kirkio priuilegijs En siðan vænder hann hæim a vægh ok færsk honum harðla væl þi at hann kom skiott hæim ok varð hans færð meþ friðe oc fagnaðe margfallegrar sœmðar A oðro are sinnar vigslo sem hann kæmr hæim finnaz þæir hæinrekr konungr skiott tekr konungrenn honum nu sem fyrr miok kærlega með allre bliðo oc sœmð sem andlegr faðer a af sinum syne at hafa A þessum dagum varo tvau byskupa sǽte j thomass ærkibyskupsdome hofþingia laus vigornensis ok herefordensis þæim vnder lok liðnum sem j vigornensi sǽte hafðe setit en auðrum af herefordensi sǽte til lunduna sætis fluttum Þessor herefordensis sem nv var lunduna borgar byskup vorðenn hæiter gillibert eignar nafne en kænnengar nafne folioth Nu sem hæinrekr konungr hafðe þæssa byskupstola sem hofðingia lauser varo vm nockora stund j sino vallde þa er hann af thomase ærkibyskupe optlega vingiarnlega amintr bæðe með bliðum bœnar orðum oc miukleghum a minningum stundum ok nockot sva mvne snarplegarr sem samðe meðr bliðo viðrbragðe at hann samþycke at klærkar oc kænnemænn kiosa ser byskupa  efne til þessarra tveggia fyrr næfndra byskup sǽta En huer sok er til hællt at hæinrekr konungr hellt þersa byskupstola sva længe j sino vallde þa er þessor en engen onnur at j þæima tima springr vpp vándr /v/vanðe af hofþingium j morghum rikium meðr of micklum framgang þi at konungar hallda nu sva længe sem þæim likar j sino vallde þær kirkior oc þa klaustra ok byskup stola sem byskup stolar ok aðrer hofðingiar ero fra fallner takande under sek alla þa tolla oc tiunder meðr oðrum gognum oc gœþum er þæim kirkium eþa klaustrum til heyra sem þæir helldo þa j sino vallde Ok sem kristr se nu útlægr vorðenn takaz nu tollar aller ok tiunder þessarra byskupstola af konungs monnum oc fara með konungsens skatte ok sva færr kirkiunnar mundr oc hins krosfesta kristz faðerne at konungsens mænn draga þat j konungsens fehirðzlor þat sama kirkiunnar goðz er væra skylldi angraðra manna huggan ok fatœkra manna fœða Sem þætta færr sva miok langa stund þa huglæiðer thomas ærkibyskup ok sa at æighe hœfer at sva fare længr framm þi at hann væit sino vallde ok vigslo til heyra at þilikar vuænior af veralldleghum hofðingium mæðr mikille agirnd fundnar ok vpp a kirkiunnar skaða jnn læiddar næmez meðr allu af Nu af þi at hann sér huerso mikenn skaða er hæilagre kirkio læiðer allz kostar af at hon misse þæirra er henne skylldo með rettre reglo stiorna þa bað hann konungenn mæðr bliðre bœn þann er hann ælskaðe um fram alla mænn oc opt miuklegha aminte at hann gǽfe þessa tva byskupstola sem rettr ok regla hæilagrar kirkio stændr til En stundum synde hann konungenum diarflegha oc sagðe huerso mart ilt oc uhaglegt er af sliko kunne koma bæðe j stundleghum lutum oc andleghum ok hue o þarfr a voxtr er af sliko þroaz Sua varð vm siðer við ærkibyskupsens marga bliða bœn at konungrenn jááðe at mænn være til byskupa valðer ok vigðer Nu þegar sem konungrenn iaaðe þæsso kiosa korsbrœðr af huarumtueggia þæssa stað ser byskupa æfne mænn gofga ok goðum siðum prydda Til Vigornensem sǽtiss var kosenn nockorr ungr maðr at alldre æn gamall at goðum siðum Rogérus at nafne son robertz mikels mannz er forðum var glavernensis jarl En þo at þæsse vnge maðr se goffugr maðr at ǽtt þa er hann þo gofgare at goðum siðum þi at hans agæter kraptar stiga um framm stort kynfærðe Sem hann var mæðr allra samþycke kosenn þæirra sem kosningrenn til heyrðe þa var hann þisa nest vigðr at thomase ærkibyskupe hann var jamnan siðan bæðe j friðe ok ofriðe lættr oc lyðenn thomase ærkibyskupe oc buenn at tala mæingerðer með honum þi at honum virðez þat vera með ollu sœmðar laust ok sóma at neyta þa náða er hans vigslu faðer þoler af vándum monnum marghattaðar skæmðer oc skaða Til hereforðensem sǽtiss viger thomas ærkibyskup þann mann er Robert af meledun hæiter volldugan skola mæistara Huartueggia væl kunnanda veralldlegar ok hælgar ritningar ok þo var hann i sinum lifnaðe micklo a gǽtare þæssa læresvæinn var hinn j skola er fyrr var vigðr Þessorr hinn mickle mæistare var sva j lifnaðenum ok j visdomenum sem æinn mikel  lysande lampe vm kristnena þi at hans læresvæina fiolðe dreifðez viða vm verolldena sem glaðer gæislar af liosum lampa J þæssum tvæim virðuleghum vigðum byskupum ollum siðum sœmðer fullnazt fagrlegha af hinum hæsta guðe hins sǽla thomas ærkibyskups fyrerætlan ok vile þi at hann hafðe með ser statt ok þess hinn hǽsta guð bærlegha bæðet at hann lægðe engum uttan mackleghum vigsluhænndr j hofuð mote sinne samvizko meðan hann være ærkibyskup Litlum tima heðan fra liðnum kallar thomas ærkibyskup saman miok marga byskupa j sino ærkibyskups dœme þi at hann vill vigia æitt verþulegt mustere er hæinreks konungs forfæðr hofðu gera latet konungenum þat sama sialfum vilianda ok viðr veranda J þæssarre kirkio huiler hæinrekr ænglandz konungr j dyrlegho læge mikels háttar maðr foður faðer þessa hæinreks konungs sa er j fyrsto hóf þetta mustere A þi sama are við vestmystr j lundunum tækr thomas ærkibyskup upp or iorðu likama hins hæilagha edvarðar konungs biartan oc blæzaðan af fullkomnum ræinlæika er hann hhafðe j sino life ok saker hans verðlæika margra ok mikels verðra skipar hann honum j þæirre somu kirkio millem annarra hæilagra doma hæinreke konunge þat sama vilianda ok sialfum við veranda Ok er nu sem ver fyrr sogðum verðulegs konungs ok hæilags ærkibyskups æinn hugr oc hiarta j h guðe Rikeno ok rǽtto raðe meðr klærkum ok kirkiunne j fullum naðum ok friðe samþyckianðum sialfum guðe sva geranda þæim er friðenum fagnar oc elskunne við mannkynet alldre hafnar En harmr oc sannlegha of harmr þi at æcki er meðr monnunum miok langǽtt oc æcki lenge væl veranda hælldr er epter hins visa orðum þess er sva seger at aller luter ero timaleger oc sinum timum under himne um liða Time grátrs ok látrs time ælsko ok hatrs time friðar oc time bardaga Aller luter hafa tima Mikel nofn oc sœtt samþycke sliks konungs oc þiliks ærkibyskups oc mæðr sonnu nv at segia þa ær æigi auðvællt j nockoru oðru lande at finna slikan konung oc þilikan ærkibyskup oc sva mickla vinatto millem sua mikella oc volldugra Miket oc sœtt samþycke er nv milllem þessarra tvæggia hofðingia en oflitenn tima hælltz þi at skamt er at biða at sundrlynde slœckuer þæirra samlynde af þæss aæggian sem ovin er elskunnar oc friðarens fullr fiande Firi þænna hinn forna fianda allz mannkyns svikara er þætta hit mickla oc hit ælskulegha samlynde skiott liotlegha leyst millem hæinreks konungs oc thomas ærkibyskups En þo verðr þetta audro viss um siðer en fiandenn hugðe oc hann villde at vǽre þi at friðr meðr goðu samþycke varð micklo fastare millem lǽrðra manna oc læikmanna þann tima sem thomas ærkibyskup vann mæðr sinum dauða under kirkiuna oll þau mal sem honum oc hæinreke konunge kom sundrlynde af Ok af þi var þætta sundrlynde meðr nockoro mote sva nauðsynlegt sem nytsamleght NV sem hinn forne fiande sem hinn meste vvin mannanna sa sva sœtt oc sœmilegt samþycke samþycke millem hæinreks konungs oc thomas ærkibyskups þa auuundar hann þat hinn vánde þi at hann þickez þat skilia af sva micklum manne sem thomas ærkibyskup er j kristne guðs at kirkia j ænglande man af honum mikelegha gofgaz En til þæss at þat verþe eighe oc at landz folket fagne æige længr j slikum friðe með sva sœtu samþycke þa kastar hann sino sauruga illgræse j guðs akr þat er udœmilegt oc bolvað sundrlynde er hann sender j landet meðr hverio er hann uill niðr briota þat ælskulega samþycke sem her til hefer með micklum bloma staðet millem hæinreks konungs oc thomas ærkibyskups Ok mæðr þæima hǽtte fǽr hann ser hinn vande sundrlyndiss sáð j fyrstunne millem konungsens oc fær ærkibyskupsens þat er hann vǽner sem vera man at margt annat o þarft mvnde af groa þo at upp hafet mæge æighe miok mikit synaz Mæðr þi at thomas ærkibyskup ok allz ænglandz primás þickez hafa noga byrðe er byskuplegre tign til heyrer oc þi vallde er hann hælldr af kirkiunnar halvo þa sender hann mænn til hæinreks konungs oc bað hann kiosa ser kanceler þi at hann þickiz þi siðr tvæim volldum vinnaz at hann kænner sek varla æino nœgiaz Þessor er su hin fyrsta sundrlyndis sok sem fiandenn saaðe millem konungs hæinreks oc thomas ærkibyskups þi at sva varð sem hann villde at konungrenn stygðez viðr þætta reisande sinn hugh þegar mote ærkibyskupe En þessor var onnur sok til þæirra askilnaðar at konungsens mænn krofðu meðr mikille freko af folke mikenn fiarlut um allt ængland af minna huse oc mæira þann sem folket lagðe framm til þæss at landet væri væl friððat oc frælst firi ráns  monnum oc hervikengum En þenna sama fiarlut vill hæinrekr konungr snua j sinn visa eyre oc lǽtr krefia meðr mikelle fræko sem annarra sinna jnngiallda Her i mote mæler thomas ærkibyskup seger æigi heyra at heimta þenna fiarlut sem konungs visa eyre eþa með freko epter fara þar sem þetta er ænge forn skyllda nema konungsens a lagh a folket oc hans manna atkvæðe hui miket er greiða skyllde Hit þriðia efne finnr hinn forne fiande morghum monnum til mikella o naða er konungenum oc thomase ærkibyskupe snerez til of mikels sundrlyndiss Sva bar til at nockorer klærkar þæir er diofulsens verkrekar mego hælldr hæita en klærkar þo at þæir bære klærka nofn oc bvnat þi at þæir fylla oc fullgera fiandans vilia oc af þi at þæir ero af sialfra sinna vandum verkum oc uheyrileghum illgerþum rœgðer af soknar monnum rekner ok j bondum halldner Millem þæirra var æinn prestr sa er af manndrápum var miok ufrǽgr oc af þi rœgðr af frændum hins dauða Hann er af soknararum tekenn en fyri saker virðingar vigslo hans þa er hann sændr til byskups af sarisber konungsens iustisar með frændum oc felagum hins dauða fylgðo oc flutto slikt er þæir matto þann vesla prest rópa huat er þæir mæga oc helldr biðia byskupen þæim gera rett af honum En prestrenn syniar ok varðe sina sok slikt sem hann gat Nu sem hann ma æighe af asoknar monnum sigraðr uerþa sva at hann gange vidr verkino þa byðr byskupenn at hann ræinse sek meðr loglegre vndan fœrslo En er hann fǽr æigi vndan fœrsz þa sender byskupenn hann prestenn til thomas ærkibyskups þi at hann vill hans rááð við hafa ok af honum heyra hvat er loglegazt vǽre at hann mǽtte þi orugglegar framm fara j hegning við hann prestenn En er thomase ærkibyskupe er þætta mal mæðr byskup

sens bræfe birt þa byðr hann þat fyrst at prestenn skyllde ollu sinnar kirkio góðs af sætia oc allan vægh oc kirkiolegt valld skyllde af honum taka hær mæðr skyllde hann j munklife gera ævenlegha iðran hins harðazta lifnaðar jamnlegha til dauða daghs jnne byrgðr Nu sem klærkarner varo þessa læið rœgðer eþa at ill gerðum stadder eþa faheyrðum vfrægðum kunnner oc sanner oc at male fallner þa varo þæir utan lima lat eþa nockor mæizl sva af lande brott rækner mæðr raðe thomas ærkibyskups epter fornum decretanna logleghum sætningum pinunne harðnaðre oc minkaðre epter glœpanna mikileika oc til skylldan epter virðing oc vigslo misgerandans atvikum oc hǽtte misverkans Þi er æighe gleymanda at Philippus nackorr korsbroðer af brois hefer firi smat konungsens rétt oc stiorn meðr nockorum brigzsamleghum mæinmǽlum þat mislikar konungenum harðla miok ok fyri þi harðnar hann nu j sinum hugh oc hiarta æighe at æins mote honum korsbroðurenum nema jamnvæl mote ollum klærkdomenum Er oc vandr vane til þess at vita alla um ef huerso sem við væit ef af nockorum verðr brotlegha talat En er þetta er kǽrt fyri thomase ærkibyskupe þa er hann klærkrenn til kallaðr ok heyrðr en siðan hægndr oc hirtr vm framm háátt ill mǽlisens at konungsens ræiðe mynde þi auðvællegarr minkaz Opinberlegha var hann meðr vondvm væl huðstrokenn oc vm nockor ár af ollum sœmðum sættr oc sino æmbætte af flettr oc þi beneficio sem hann hellt j þi konungs rike En er konungenum mynde æigi enn at gætaz þa synez sva sem hann vile helldr enn sakaða klærk til nockorrar pino bæiðaz oc vile þo æigi opinberlega vpp bera þi at hann huglæiðer erkibyskupsens logsamlegha staðfesto oc at honum man huerge mega af rettum vægh vikia Þrongez nu af þesso ollu iamsaman konungsens hugr ok hiarta þrongez oc erkibyskupsens hvgr oc hiarta konungrenn elskaðe sem syndez sins folks frið sem erkibyskupenn sinna lærðra manna frælse oc grið En nu af þi at hæinrekr konungr heyrer þilikra klærka illgerðer er enn sannara mego krunaðra diofla heite bera huerge minkaz fyri þess hattar hegningar nema hælldr huervitna dagh fra dege vaxa oc versna þa kallar hann þisa nest thomas ærkibyskup meðr oðrum byskupum klærkum oc kænne monnum rikessens saman j lundunum við vestmystr NU sem thomas ærkibyskup byskupar abotar meðr klærkum oc korsbrœðrum koma til lunduna epter konungsens boðskap at nefndum tima var hæinrekr konungr þar komenn meðr jarlum oc barunum meðr valldz monnum oc aðrum sinum sœmðar monnum Ok þinge setto ok somðu oc samtals sokenne vpp sagðre kræfr konungrenn þegar miok akaflegha at klærkar þæir sem j sva micklum glœpum virðe gripner sem ver fyrr gátum eþa j asoknum sigraðer se sinum soknarmonnum j hændr fengner Seger þa litils virða vigslo tion sem æigi ero skamfylleger sakar sinnar virðingar ok vigslo at hallda sinar hændr af sva micklum glœpum Seger hann ok þa þi verre vera j sinum glœpum ok grimmare sem þæir ero af virðingvm vigslunnar aðrum mætare oc agætare ok af þi vera þæim mvn harðare hirting hegnande sem þæir ero j verkunum verre oc uvarare en aðrer ef þæir verða j sinum glœpum gripner Nu af þi at konungrenn var nockorra sinna manna raðe styrktr oc studdr þæirra sem sek sogduz huartveggi logen væl vita kirkiunnar oc landzens þa bæidez hann berlega meðr hinne mestu akæfð at þiliker klærkar se hans monnum j hændr fængner sva skiott sem þæir voru klærkdomenum af sagðer sem þæirr sogðu logen til standa Þar af segia þesser vera optlegha in canone af þilikum sva ritað Se hann sælldr curie þætta likar konungenum þi at konungsens klærkar þæir sem viser synaz segia slikt ok af konungsens halvo framm flutto at þiliker illgerða klærkar se meðr ængo mote j mvnklife eþa utlǽgðar rekande nema hælldr segia þæir at epter loglegum rettyndum se þiliker curie j hændr fáánde En þat vera at fa þa curie er at selia þilika klærka veralld

leghum domara til pinsla Ok af þi at konungrenn hælldr a þesso miok forlegha mæðr sinna manna fylge ok frammflutninge þæirra er sva segia satt vera þa hœver thomas ærkibyskup rááð oc rœþur meþ fyrr næfndum sinum uisdoms  monnum Oc somðo ráðe oc sætto sem thomas ærkibyskup hefer morgu sonnu svarað konungenum meðr fogrum flutninge kirkiunne oc hænnar klærkum til friðar oc frælsis synande honum fornra fæðra reglulegan rett oc skipaner en ecke vinnz at þa biðr hann konungenn at lyktum sinnar rœðu meðr allre góðfyse opinberlegha ok bliðlegha at konunglegt valld ok millde læiðe æige nyia hægning inn j sitt rike vpp a kirkior kristz ok æinkannlegha kristz drottens lut klærka ok kænne mænn mote hæilagra fæðra setningum oc kirkiunnar logleghum rettyndum Ok þæssa sama biðr thomas ærkibyskup hæinrek konung optlega fyri kirkiunne oc klærkdomenum linlegha oc litillatlega En er hann vinnr æcke meðr sinne auðmiukre bœn sva seger hann æige sek skalo þola sem hann ma oc meþ ængo mote þola at læikmænn dœme klærka NU sem konungrenn vikr ser a ænga lund viðr erkibyskupsens sva bliða bœn nema stirðnar j hugh ok sturlaz j hiarta æ þi mæirr sem hann ser thomas ærkibyskup oc aðra byskupa standa mote ser þi at hann ætlar þa sva staðuga sem hann ser þa samhuga af þi spyrr hann þegar byskupana ef þæir vile hallda sina forna konunglega vana þi at þæir hafa verit væl varðvæitter af ollum byskupum j landeno vm tima mins foður foður oc her til Ok af þi eiga þæir æigi a varum tima af virðaz eþa niðr læggiaz helldr æiga þeir halldaz ok varðvæitaz Mote þesso suarar erkibyskup sva tekno raaðe aðr með sinum brœðrum byskupunum Seger sek ok sina brœðr byskupana varðvæita vilia þa hæilum rette ok reglo sinnar vigslo þetta sama seger ok sér huerr byskupanna sem þæir varo af konungenum spurðer En er byskup hylarius cycestrensis heyrer konungenn af þesso orðe storlegha miok styggiaz skipter hann orðeno oc vm vænder erkibyskupenum ok aðrum byskupum ecke aðr at spurðum seger sek konunglega vana vilia meðr goðre tru væl hallda ok varðvæita Ok fyri goðu gerðe hann sem ætlaz ma þi at vera kann at hann true sek sva æiga at gera Enn minkaz ecke viðr slikt konungsens ræiðe nema hælldr gefr hann byskupenum horð orð enskis virðande hans framleype nema fyri smaande hans skiotrǽðe En þisa nest snyz hæinrekr konungr til thomas ærkibyskups oc annarra byskupa er við varo sem hann heyrer allra þæirra andsvor seger þa hafa skipat mote ser fasta fylkeng ok æitr oc umsater þi orðeno j vera viðr sek sem þæir logðu við þa er þæir sogðuz hans vana vilia hallda oc þæir sogðu sva hæille vigslu sinne Af þi bæiðez hann nv at vttan alla viðr logv sege þæir sek konunglega vana vilia væl varðvæita þi orðeno brott kastaðo hæille vigslo sinne Mote þesso svarar thomas ærkibyskup sva seger at trulæika hafa þæir honum svaret En þat er lif oc limo oc veralldlega virðeng heille sinne vigslo Seger at j þi orðeno er þæir soru honum at hallda veralldlega virðeng mego konungleger vanar væl vnder skiliaz En seger sek oc þa með engo mote meþ engu auðrum hǽtte skylldanda til þæirra varðvæizlo nema sva sem þæir hofðu fyrr svaret Sem miok liðr degenum en byskuparner vilia æige kasta brott orðeno heille vigslo sinne hlæypr konungrenn vpp meðr mikille stygð ok reiðe þi at hann var allan dag angraðr gengr þegar vt af hollenne A engan oc æige byskupana hæilsande eige gæfr oc nackorr honum af byskupunum sina blæzan thomas erkibyskup er meðr byskupunum var allan dagh angraðr af konungenum oc hans monnum gengr oc brott oc hæim til herbergis sem byskuparner ganga brott tekr thomas ærkibyskup fast byskup hylarium cycestrensem vm þat at hann dirfðez at verda vm sem honum likaðe þæim orðum er þæir hofðu meðr ser statt hverso þæir villde at orðe kveþa ser oc sinum brœðrum byskupunum ecke at spurðum Vm mœrgenenn epter kallar hæinrekr konungr aptr ok under sek tekr kastala konungdomsens meðr eignum oc aðrum sœmðum þann er thomas ærkibyskup hafðe af honum halldet fra þæim tima j sino vallde sem hann gerðez konungsens canceler Ok a engan hæilsar konungrenn Af engum byskupanna tekr hann oc blæzan Enge þæirra biðr hann ok væl fara hælldr riðr hann ollum þæim ovitandum brott af lundunum leynilegha aðr en af deghe lyser oc sva skiliaz þæir at sinne LJtlum tima heðan j fra j fra liðnum girner luxouiensem byskup at fara a konungs fund viðr hann at liknaz þi at hann hafðe or hans vinatto vollteð Nu sem hann byskupenn kæmr a konungsens fund gæfr hann konungenum rááð til þess at hann kome ser j vinatto viðr hann oc þilika virðeng sem hann hafðe fyrr haft være væl ef æighe være vpp a hans sal En þætta uar byskupsens rááð at konungrenn locke lǽrdomenn at ser snuande ollum klærkdomenum til sin sem skiotaz at æigi jamnbioðe þæir honum længr meðr sva sterko samlynde oc staþugo þi at þæir standa seger hann sem meþr fylkto liðe mote yðar En at sannre vinatto væl samtengðre millem yðar megu þæir yðr at sterkum stoðum stoþum verþa j malum yðrum thomas ærkibyskups Af þesso hans upp kaste er lenge viðr fængez at klærkdomsens samlynde snuez j sundr þycke sua at þætta samband brægðæzt En byskuparner snuiz til konungsens ok fylgi honum fastlegha til þæss at thomas ærkibyskup sigrez þi avðvællegarr sem honum fylgia fǽre oc enge stændr sa meþ honum sem hann styrke Nu sem byskuparner þæir sem af fornu konungsens hatre ok hæitan syniz lima lat eþa annarr vaðe við liggia snuaz til konungsens fyri ræzlo saker snuaz ok aðrer byskuparner til konungsens sem sitt hús hofðu a sande sett oc æigi fæck staðet fyri áár straums striðe oc akæfð þi at þæir hofðu æige sinn hugh oc hiortu staðfest yfer guðleghan grundvoll Oc vttan sins erkibyskups vilia gera þæir þætta meðr hvæim er þæir hofðu fyrr staðet oc þo skamma stund meðr dyggum drengskap þi at aller hæita þæir konungenum at gera sem hann vil Ok sem aller byskuparner skakaz j hugh en skialfa j hiarta skiliaz þæir viðr thomas ærkibyskup þilikazt til at jamna sem agner af illgræse skakaz af goðu saðkorne Stendr thomas ærkibyskup æinn epter utan hardla faer af byskupunum er mæðr honum standa ok standa þæsser þo at hvaro með honum hælldr lagt oc leynilegha sakar konungsens ognar ok aga Her meðr freistar konungrenn oc at snua thomase ærkibyskupe meðr bærum bliðskap oc fogrum fyrihæitum til sin stundum yrker hann a at vikia honum epter sinum vilia meðr hæitum oc horðum kvganar orðum En guðs maðr yfer sterkan stæin Iesum Christum settr ma huerge með bliðo ne striðo af rettlætiss vægh vikiaz Enn er ecke vinnz at fara marger mikils hattar mænn optlega millem hæinreks konungs ok thomas ærkibyskups oc meðr morghum fyri hæitum oc ymisleghum hattum erkibyskupenn a æggia at vikia ser epter konungsens vilia honum fyri hugar augu læiðande fornan ok fullkomenn fælagskap með hæimoleika millem hans ok konungsens minnande hann a virðulegann vegsæmðer er konungrenn hafðe honum væittar fyrr mæirr meþr storum femunum fagrlegha framm flutt logþum græinande fyri honum hve miket gótt oc sœtt er af friðenum grœr eþa hvi miket illt er af sundrlyndeno leiðer eþa huerso mikel hæimska ok /v/uizka er monnum synez at hann gere sek sva uminneghan margra luta goðra ok nogra sakar æins litils þrættosamlegs orðs viðr þann er sva elskaðe sialfan hann ok tyna þar fyre sva mikille virðeng oc vinatto sem konungrenn hafðe honum langan tima af æ sinne eigenne millde herralega teet en nœra sundrlynde vækiande uró upp j landeno þa er sva margra luta oc mikella man vera vant upphaf sem epter kunno koma uttan gott niðr lagh J þui fáz nu flester at æggia erkibyskupenn a at hann lægge þat orðet niðr sem konungrenn styggez viðr þa er hann jaaðe sek hallda uilia konunglega vana sem konungrenn bað ella auðro viss um venda En framarre flæstum aðrum a æggiar thomas ærkibyskup oc hann fast til knýr þessa orðz um skiptiss byskup hylarius cycestrensis sa maðr er miket bbriost hefer ok j orðum er glœsilegr A nackorum dege kæmr byskup herefordensis ok Jarl vendonie oc abotenn af elmes til thomas ærkibyskups oc hava meðr honum af fyrr  nefndum konungsens vanum ráád meðr langre rœþo Seger abotenn sek vera sendan af alexandro pava til thomas ærkibyskups þæss ærendiss at telia þat fyri honum með sinne aæggian at hann sœme ok samþycke viðr konungsens valld oc vilia Seger konungenn þat fyre kardinalum svaret hava at hann skal enskiss þess af byskupunum bæiðaz er mote se rette oc reglo hæilagrar kirkio oc hænnar klærka nema hælldr girnez hann at vera vegsamaðr fyre sialfs sins stormænne Ok fyri þa sok seger abotenn at ærkibyskupenn ma þat væl gera epter konungsens bœn folkeno til naða meðr þi viðbragðe sem honum likar Verðr nockot slikt til raaðs teket seger hann abotenn þa vil pavenn lata ser þat kenna hælldr en æigi faez friðr En eige truum ver þat vera ævanda at goðer mænn ok gægner vile vist at kirkiur oc klærkar fae frið oc góð grið þæir er at hvaro oflitt alita huat er hœver þi at meþ hógværre bæizlu ma konungrenn auðmykiaz þar sem hann man af ofdirfðar samre framferð harðna ok styggiaz Marger kosta nu at um grafa guðs mann en hæimolleger hans uviner æinna hǽttlegazt þi at bæðe biðia hann oc honum a eggia sialfs hans mænn sem konungsens mænn En um framm alla lute fyser hann at gera konungsens uilia su hin hæita ast sem hann hefer a konungenum Nu af þi at hann uerðr um siðer of miok talðr af monnum oc af sinum umkringðr vinum en um framm alla lute þæirre ælskunne a æggiande sem hann hefer viðr konungenn þa kæmr hann til konungsens við oxenforð Ok þat sama orð sem konungenum er stygð a hæitr hann sek vilia vm vænda þar af bliðkaz konungr

enn nockot sva j sinum huga oc syner sek viðr ærkibyskupenn nockoru bliðara en þo æigi epter þi sem hann var vanr Seger konungrenn sek vilia fyri hæitið með þæima hætte hava af konunglegum vonum varðvæitandum at þat se opinberlegha en æige leynilegha gort byskupum ollum oc barunum meðr ollu oðru rikissens stormænne viðr verandum oc a heyrandum ÞJsa nest stefner heinrekr konungr byskupum meþ auðru stormænne oc micklo folke a sinn fund j klarendun þi at sva synez sem hann girnez at gera frið millem lǽrðra oc olǽrðra En væiter þo at hvaro ser oc sinum monnum sonnum vin thomase erkibyskupe minne forsea en hœfðe Sem byskupar oc annat stormænne koma til konungsens við klarendun kallar hann alla a konungsgarð til stæfno ok þegar þæir koma kræfr hann þegar sialfr miok akaflega at byskuparner hæfne sitt fyrihæit væl viðr hann En þo at thomas ærkibyskup have hæitit at samþyckia konungenum her um þa hefer hann þo æigi þi siðr grun a hans glœsum oc fogrum fyriheitum þi at honum gefr skilia huerso konungrenn micklar sitt valld mote kirkiunne Af þi kyss hann hælldr under standa þi er konungrenn vill viðr hann framme hava en briota kirkiunnar log sva berlega oc þo at hann ottez epter natturo mæingærðer myrkva stofu eþa útlægðer meþr þi fleira sem grimmer mænn fœra optlega at þæim monnum sem retto fylgia þa ræðez hann þo mæirr guð en mænnena Af þi skipar hann sek andverþan mote ollum þæim fyri þa sok skorter æighe þegar af konungsens halfo bæðe hót ok hæitan meðr morghum horðum ognar orðum akæfðar ræiðe En mote sva ræði

leghum rœðum oc harðleghum hæitanum hæfer thomas ærkibyskup sek þolinmoðlegha Sem her er komet ganga framm fyri thomas ærkibyskup byskupenn af sarisber oc byskupenn af norvik þæir er af fornre konungsens hærmð oc hans manna hatre er sem vá se fyri dyrum þi at þæir ottaz at þæir fae nockorar skskammer a sialfum ser eþa fiar skaða af konungenum eþa hans monnum saker þæirrar uroar er nv er j rikeno þæir biðia ærkibyskupenn mikellegha at hans millde miskunne sinum klærkum ok kirkium þess biðia þæir oc at hann hæpte sitt harðyðge geymande þæss at sialfr hann yrðe æigi i myrkvastofu keyrðr klærkdomrenn se ok æigi j vtlegð fœrðr Ver byskuparner fallem oc æigi j várs hals fyrdœmeng Tvæir hiner mesto Jarlar j rikeno koma ok til thomas ærkibyskups þæir er sva sogðu til hans Nema þu samþycker segia þæir konungsens vilia vm þat sem yðr ggreiner a virðande hans valld epter þi sem þu ert til skylldr þa manv þæir meðr konungsens berum boðskap vera meðr mæingerðum kugaðer sem konungenum oc ser sialfum vilia ævenlegha ufrægð vinna En usigranlegr staðfesto  maðr thomas ærkibyskup ifer krist groenn ok grvndvallaðr sa sem æigi matte fyri bliðo ne striðo af rettum vægh vikiaz verðr nu sva talðr um siðer at hann af skilz sannlæiksens frægð oc sinnar moþur sœmð hæilagrar kirkio oc kristne þæirrar frægo frælse er hann hafðe aðr lenge væl viðr staðet ok af þi verðr sva at hann skal eige j sinum hugh þrutna j drambvise j þæirra þrǽtto oc þar af siþan þuerra fyri guðe huar af en hann skyllde þroaz ok þrifgaz þa er hann um stundar saker sino sialfrǽðe upp gævenn at hann falle j fræistnenne til þess at hann risi þi rosklegarr upp epter fallet Ok at hann fallenn viðr kænnez hann sinn mannlegghan breysklæika En upp risenn epter fallet skile hann guðlegha millde ok miskunn meþr ser sannlegha vera ok til marks at enge hafe trutt traust a sialfum ser nema a guðe grœþara sinum þa fello hiner agætazto tvæir guðs viner hinn sæle Petr postole postolanna hofðinge oc hinn dyrlege dauið konungr oc guðs spamaðr En eige segium ver þætta fyrr þi at ver dœme setim nockorum til þess at hann falle nema helldr til þess ef nockorer hava fallet at hann rise upp sem skiotaz oc skorulegazt þi at sva gerðo þæir Fell hinn sæle petrus sem ver sogðum þa er hann neitaðe guðe en várum drotne sinum miskunnar augum til hans litande reis hann meþ tárum oc trega upp bæðe skiott oc skorulegha epter fallet Fell oc hinn dyre dauid konungr þa er hann horaðe kono riddara sins en reð honum bana rááð en spamannenum namán til hans komande ok hann fyri sinn glœp fast avitande ræinsaðe hann sek meþr sannre iðran bœtande þat er brotet var glœpenn með ollu af  máande oc forðaðez sva verþuga pino Sva er nu ok hinn sæle thomas ærkibyskup til provanar sino sialfræðe um stund upp gefenn at hann falle j freistninne ef hann uill eige mote standa til þess at hann se siðan af falleno minnegr sialfs sins breyskleiks ok at hann rise þi rauskare upp til striðs mote þæim er minka vilia kirkiunnar rett ok se þi staþugare sem hann kænner sek hava gort guðrækileghan glœp Nu sem hann er þrysvar a minntr af rikarðe einum mikils hattar manne er þenna tima er formaðr templara j iorsala borgh at hann vare sek oc viðr siae grimð sinna fiandmanna oc at hann seae sva fire kirkiunne oc klærkdomenum at huarke fare nockorn skaða af þa gefr hann ser ecke um slikar aminnengar Harma synaz þeir nu ok syrgia er hann viðr slikt vara sva sem þæir sæi skæken sverþ með hatre upp a sialfs hans hals oc sva lata þæir nu sem þæir gráte huartueggia j senn hans braðan dauða oc þæirra glœp er gera manu Af sliko ollu jamnsaman kæmz thomas ærkibyskup viðr þi at hann meðr millde ok miskunn væl tempraðr vill giarna at goðer mænn fae frið með naðulegho samþycke oc af þi vikr hann nu epter þæirra rœþum oc fortolum mæirr sakar klærkdomsens en sialfs sins er honum mikilega a eggia at vikia epter konungsens uilia kirkiunne oc klærkdomenum til naða er nu þicker standa með micklum vanda ok vaða Nu af þi at hann er allum lǽrðum monnum j ænglande virðulegarre j sino vallde þa hæitr hann fyrstr at hallda alla konunglegha vana ok þæger nu ifer þi orðeno heille vigslu sinne Ok sua sem æið sinn viðr leggrande hæitr hann upp a sin sannynde at hann skal sva gera leggiande sva synð við synð Sva sueria oc aller byskuparner ser huerr Sem aller byskuparner hafa svaret at þæir skalo hallda alla forna konungsens vana þa er þegar epter rannsakat af nockorum konungsens monnum er sek segia vita hui marger þæir ero eþa huiliker Oc sva sem þæir verða fundner sva ero þæir ok þegar greinnilegha upp sagðer En þo at marger se nu upp tinder þa segia konungs mænn at þo ero mycklo flæire enn o talðer Sem þesser vanar ero fyri byskupunum upp lesner svarar erkibyskupenn sva Seger sek huarke vera j valldeno sva fornan ne j uisdomenum sva froðan at hann vite alla gamla vana j rikeno seger sek oc skamman tima hava veret erkibyskup oc af þi vera litet af slikum lutum kvnnegt Oc af þi at degenum liðr en notten at liðr seger hann at sva miket mal ma væl mœrgens biða Þetta likar ollum væl ok sœker huerr sitt herberge þeðr þesso skilorðe at vm mœrgenenn epter at œrnum dæghe skalo þæir til þæssa sama um tals aller koma Vm mœrgenenn voru þæir vanar ritaðer er fyrra daghs epter stoðu en siþan upp sagðer oc a cyrographum sætter oc konungleger vanar kallaðer En þo voru þo marger sem provaðez meðr engo mote konungleger vanar hælldr varo þæir fundner ok framm sagðer sakar hatrs ok hærmðar viðr thomas ærkibyskup kirkiunne ok klærkdomenum til niðranar oc vdœmilegra vnáða vandra manna vppkast er auvundar æitr ma sannlegha heita konungenum sialfum ovitanda at mænn mynde með þessarre syndr lyndiss slœgð fara at saa sva æitrlego illgrese millem sialfs hans oc thomas ærkibyskups En konungrenn er enn er ungr at alldre sem erkibyskup er nesta er nyr j sino vallde vita þat æina af þessum vonum sem þæir heyra af auðrum En ef nockorn girner at vita huiliker er þæir ero þa gae hann þann tima sogunnar er hinn sæle thomas ærkibyskup less þa j curia sialfum Alexandro pava a heyranda oc ollum hans kardinalum við verandum skyrande sialfr ser huern þæirra meðr sniallre reþo Ritaðum konungsens vonum epter vilia af þæim er hann hafðe til fenget a æitt cyrographum Beiðez konungrenn af thomase erk

ibyskupe ok aðrum byskupum at þæir gæve þar sin jnnzsigle fyre til styrktar at enge dirfðezt at fyri diarva þa þaðan af Hinn signaðe thomas hylr sinn angr sem hann gætr harmande sek hava fallet j sua þunga sy synð en lǽtr þo æcke a sek finna þi at hann varaz sem framarst ggætr hann at gera mote konungenum Ok væl oc vitrlegha næitar hann eigi þuerlegha nema seger vm nockorn tima vera biðanda oc þo at ver byskuparner seger hann mynim buner vera at gera þa hœfer þo at dvelia um litenn tima sakar mikileika malsens með þi at hinn vise salomon seger utan rááð ecke geranda eþa framm faranda Af þi megum ver bætr annnan tima sem ver hafum oss um hugsat geva þau svor her vm sem gvþ vill varum hiortvm birta Eina cedulam þa er þesser vánar varo a ritaðer tekr thomas ærkibyskup til sin ok forsealegha gerer hann þat at hann beri sina sok meðr ser huervitna skrifaða En annan lut skriptarennar tekr eboracensis erkibyskup Þriðia tekr hæinrekr konungr sialfr ok lǽtr þann varðvæita Sem þætta er sva gort sem konungrenn vill gengr thomas ærkibyskup þegar j brott af garðenum ok byggez til brott færðar Sem hann er a sinn hæst stigenn vender han til vintoniam En er hann er a færð komenn meðr sino foruneyte er skamt at biða at millem sialfs hans hæimolægra manna klærka oc kænnemanna springr upp a vegenum mikel moglan af þesso til tœke Tala mænn miok misiamnt vm sem verða kann j þilikum til fællum Fylgia sumer erkibyskupenum segia at sva hœfðe at gera sem gort var saker sva harðs tima ok konungs valldzens En aðrer mote mæla segia kirkiunnar rett oc klærkanna frið ok þæirra frælse hverge eiga fyri smáz saker eins mannz þyckio Millem þessarra er um tala stændr æinn af þæim fastaz framme sa er sua seger konunglegt valld oc vile sturlar alla lute a sialvan krist œþez nu illzkan þinghuss andskotans saurgar nu ok suiuirðer kirkiur kristz Sáto hofðingiarner ok a æitt satter vrðo mote kriste drottens Enge er sa nu uruggr er rettlætit elskar þæir æiner vita nockot oc j dagh vegsamaz er hofðingianum þiona allt epter hans uilia Skók þessorr stormrenn stolpa kristnennar Ok þa er sauða hirðerenn huarf dræifðuz sauðerner ok fyri varginum leynduz Huar man nu vera staðr mæinleyseno heðan af huerr man mote standa eþa huerr man sigraz j bardaganum sialfum hofðingianum sigraðum Þessor orð muðlar sa fyri munne ser er krossenn berr fyri erkibyskupenum En aller aðrer þægia fyre hugar harme Klærkrenn mæler enn nockoru diarflegarr sva segiande sem hann gere ser nockor likenda  dœme mæðr þæima hætte Huat hællt sa maðr ser af kraptunum er sinne sœmð ok samvitzko tapaðe með frægðenne Sem her er komet rœðunne hans klærksens suarar honum thomas erkibyskup Huerium til heyra þessor þin orð sun seger hann Þer sialfum seger hann klærkrenn heyra þessor orð til er j dagh tapaðer þinne sœmð ok samvitzko j þino guðrækilegho epter dœme af þer gefno ok sannre sœmð gagnstaðlegre þa er þu iáðer at hallda þæssa bolvaða konungsens vana kirkiunne ok klærkdomenum til vanuirðo oc udœmilegs skaða Samþyckiande meðr fiandans felaghum ok hans þrælum Sem thomas erkibyskup heyrer klærksens orð epter sialfs sins til gerð kæmz hann viðr j sino hiarta harmsamlegha andvarpande sva segiande Jðrar mek mikilega angrar mek sakar mins ogurlegha glœps ok af þi uirðe ek mek vera heðan af vuerðugan at þiona guðe grœðara minum meðr minne kennemannlegre þionasto af huers kirkio ok klærkdome er ek hefe sua hervilegt vanvirðe gort þægiande man ek sitia meðr sút ok sorgh þar til er hinn hǽste guð af himnum vitiar min meðr sinne miskunn sva at ek fae likn með lausn af sialfum guðe ok herra pavanum En eigi er undarlegt at sva verðe þar sem ek skil at hæilog ænglandz kirkia man sakar minna synða þessa vanvirðo skalo þola su hin sama sem miner fæðr ok forstiorar kantuarienses ærkibyskupar helldo sva hæiðrlegha sem goðum monnum er kunnekt millem margra oc þrætosamlegra haska ok stiornaðo sva væl ok vitrlegha sem verollden veit at guðe likaðe fyre huerre er þæir striddo sua sterklegha millem hennar vandra uvina oc sigraðuz sva sœmilega sem sa berr vitne um er alla lute rettlega ambunar oc su hin sama sem aðr var drotneng annarra kirkna en ek kom til hennar synez nu fyre mik veslan þrelkande oc vanuirðande Makara at ek vǽre sva eyddr oc upp neyttr at enskiss mannz auga mǽtte mek sia hælldr en hæilogh kirkia þole slika lute sem mer synez saker minna synða En eige er undr at sva gange þi at ek var eigi sem miner fæðr oc forner cantuarienses erkibyskupar af kirkiunne eða klærkvm til kosenn þessa valldz ok virðingar hælldr var ek af konungsens holl oc herberge til þessa æmbættis valðr Eighe var ek ok af nockoru klaustre kosenn ne af nockorum siðsamum stað ok heilagvm hælldr var ek af konungsens huskarlum ok hans hirðsvæitum valðr drambsamr ok hegomlegr var ek j þætta sǽte settr Af falkiner varð ek sauða hirðer kristz ok þar sem ek elskaða mæirr fyrer skommu truff ok hegoma með veiðe hundum flokrrande loddara ok læikara prisande þa em ek nu sva margra salna skipaðr þilikr geymare þi at æigi væit ek huerer eða huiliker skipaðo mik geymslo mann j guðs vingarðe þar sem ek varðveitta æigi minn æigenleghan nema hælldr vanrœkta ek mina salo væselegha Af þi er mitt um liðet lif langt j brott af kirkiunnar hialp ok sialfs mins hæilso En nu birtaz slik min verk með fanytum framm ferðum Fyre slik min verk ok vilia se ek mik nu vera fyre latenn af gvðe oc vera þi verþugan af minum maklegleika at ek se or sua hæilago sǽte kastaðr j hvert er ek var með vallde j sættr Sem harmr pinar hann sva hiartalegha sem af hans orðum ma skilia fliuga taren /v/t af hans augum oc meðr sva micklo mote harmar hann sitt illfelle at millem samfleyttra tára jþulega horðum hixtum upp riotandum heyrez hann mæirr orðen sundr slita oc halfsogð vpp gæva en þann enda a þæim binda er hann vill oc honum likar Ok hann angrs fullr oc hærmðar harmar mikelegha at hann hafe uleyfeleghum lutum sua ovitrlegha sem vuarlegha semþykt þo at hann mege sek með nockoru mote af saka ok sva segia at hann gerðe þætta mæirr saker annarra manna en sialfs sins ok af a æggian margra uolldugra manna En þo leggr hann pino a sialfan sek oc mœðer sek j mæinletum sem hann have fyre sina skylld j fallet bæðe i fostum oc snarplæika klæðes sialfan sek þvingande oc sek um stund altaris æmbætte fra halldande Epter litenn tima gerer hann mænn á herra pavans fund með micklum skunda þi at hann væit væl at hann ma meðr sinne miskunn hugga hiartsara ok þæirra angr milldlegha minka Hann ritar meðr þæim til alexandrum pava sem innuirðelegazt berar honum sina synð en bæiðez af honum liknsamlegrar lausnar með hialpsamlegre lækningu En allan tima meðan þæsser voru j ferðenne þiar hann sinn likama meðr marghattaðre mœðo oc iðran sannre þar til er sendeboðar koma aptr fra herra pavans er þænna tima sitr j senonis borgh j frannz meðr þæirre lausn oc likn sem hann hafðe bæizt En þi sitr alexander pave hælldr i frannz en i Róm at hann fǽr i Rom engar naðer eða þar nockor j nand fyre þæim þrætto pava sem kæisarenn oc romverir hallda upp a hann oc Octouianus hæiter oc þæirra annarra sem hann styrkia Vm framm lausnena fær thomas ærkibyskup af herra pavanum foðurlegha huggan meðr marghattaðre styrkeng milldlegrar aminnengar Her meðr er herra pavenn honum miok a æggiande at hann se þa byskuplega byrðe er hon
um til heyrer sterklegha berande Biðr hann hava sek viðr vanda mænn frœknlega framme en geyma væl guðs rettar þola væl oc glaðlega hvat er at hondum kann koma hafa sek framme mote kirkiunnar ovinum epter þi sem þilikum hofðengia oc byskupe berr at gera Sem þessor herra pavans bræf koma til thomas ærkibyskups. meðr sva bliðum boðskap tekr hann sva herra pavans hialpsamleg hæilræðe meðr allre fyse ok fegenleika sem guðlegha giof af hinum hǽsta anda ser senda þi at hann var af kirkiunnar ælsko oc hennar vandlǽti sialfr gloande j guðs anda A þæima tima er heinreke konunge þat kunnect giort at thomas ærkibyskup vill eigi gæva sitt jnnzsigle fyre konungsens vana sem hann hafðe bæizt þar af harðnar konungrenn miok mote thomase erkibyskupe oc tekr at þuinga hann oc angra með marghattaðum mæingerðum nylegha fundnum sva at monnum birtiz þat berlegha at hans bloðe ok life er epter leitat En af þi at herra alexander pave sitr i frannz ok hans fund er eige langt at sœkia en guðs maðr thomas ærkibyskup væit væl at skripta gangr ma huarke geraz með bræfum ne sendiboðum Skil hann oc sem fyrr sagðez at hann man litenn avoxt at sua buno vinna j sino folke Af þi fysez hann at sœkia sialfr a herra pavans fund Saker þilikra til fælla fræistar thomas ærkibyskup eina nott at fara leynilegha suðr um sio ollum sinum monnum þo ovitandum utan þæim tvæimr eða þrimr er hann vill með ser hava En fyrir þi gerer hann sva at honum gafz æigi frials vegr ut af rikeno þi at þessorr er einn af þæim vanum er konungrenn vill hallda lata at enge byskupa eða valldzmanna skal nockorn stað or fara rikeno utan konungsens lof eþa leyfe se til ella þæss er j hans stað stendr ef sialfr hann er æigi viðr Nv af þi at hann fǽr æige frialslega faret þa freistaðe hann at fara með leynd laglega at hann mætte meðr þi mote sinne færð framm koma sem hann til fyste Tysvar tekr hann j haf tysvar verðr hann aptr  reka til sama landz Sem guð geve honum þat at skilia at hann skyle slikt huarke girnaz ne vilia En er hans mænn verþa varer við hans brotthuarf dreifaz þeir þegar ok her oc huar færr huerr sa er honum til heyrer Sva bar til at einn af hans klærkum kom til kantuariam sa er af þilikre erkibyskupsens brotferð vissi hever ecke heyrt nema hyggr hann hava faret j nockorn annan stað En af þi at hann klærkrenn var æcke odiarfr j ser þa tekr hann ser nattbol j herberge sialfs ærkibyskupsens Sem hann klærkrenn er mættr vm kuælldet tekr hann at angraz af brotfærð sins herra erkibyskups oc þi oðru at hann hafðe iááð at samþyckia uleyfðum lutum En er miket er af nott vill hann klærkrenn sova fara ok ser naðer gæra Far seger hann svæininum oc aptr stræng yzto dyrr herbergissens at ver megim þi naðulegarr sofa hann suæinnenn kæmr j hollena meþr tendraðo liose ser hann huar honum þicker þilikt vera sem thomas ærkibyskup site i æinne hyrneng æinn saman ok sva skiott sem hann ser hann flyr hann brott jræddr þi at hann hyggr at skrimsl se Seger klærkenum hvat hann hefer séét oc klærkrenn kvetz æigi trva fyrre en hann sér at sva er sem hann seger Stændr vpp þegar og gængr þanneg oc finnr þar fyri sitia thomas ærkibyskup Thomas erkibyskup kallar saman nockora brœðr af kirkiunne seger þæim huerso honum hefer farez oc at honum synez sem æigi hafe vile guðs til þess veret at hann hafe brott faret epter þætta gengr hann til borðz oc sitr litla rið siðan færr hann at sofa Sem mœrgenn kæmr koma konungs mænn þess erendiss a ærkibyskups  garð at þæir take allt hans goðz j konungs valld þi at þæir hofðu hæyrt af hans brotfærð en vissu eigi hans til kvámo En er þæir heyra at hann er hæima huerfa þæir þegar brott þægiande saker þæirrar skammar er þæir hava af sinum illuilia þi at þæir mægo æigi þi alæiðess koma er þa girner at gæra Thomas ærkibyskup skil nv at vile guðs oc valld var miok mote honum j þæsso til tœke sem hann hafðe framm faret Sva heyrerer hann ok at hæinrekr konungr styggiz miok af þæsso En af þi at hann ælskar konungenn af hiartalegre dygð þa færr hann meðr allum skunda a hans fund ok finnr hann j þæim stað er Videstock hæiter Sem hann kæmr a konungsens fund tekr konungrenn honum sœmilegha oc þo æigi sem von var oc vant var Konungrenn lǽtr sem hann vite æcke af erkibyskupsens færðum nema meðr ollu ifer þeger þi er hann heyrt hafðe En þat ætlar ærkibyskup þo meðr engo mote eða hans mænn er með honum varo Jfer þeger konungrenn sem ek sagða nema glǽnzar með gra gamne a ærkibyskupenn epter spyriande hvar fyri er hann villde sina fostr iorð sva skiott firraz sem landet mætte æigi baðum þæim nœgiaz Af þilikum konungsens orðum skil thomas ærkibyskup sem sa er kænde konungsens skaplynde longu aðr af þæim marghattaða hæimolleika er hann hafðe með konungenum fra fyrsta tima haft at hans hugr af goðum vilia var fra honum snuenn sem sialfum honum gæfr skilia þetta sama seger hirðsueitin honum af hollenne Fyre þessa skylld biðr thomas ærkibyskup konungenn orlofs ok fǽr þegar En af þi at hann skil af þæim hinum uollduga er vindarner uǽgia en hofen lǽger sina brottferð vera bannaða at sinne or landeno þa hugsar hann nu meðr ser oc i lioðe sinum vinum sagðe at heðan af er annat hvart hærvilega a hǽl farande ella karlmannlegha mote konungenum oc hans rongu raðe striðanda A þæima tima er j fængez af ebroicense byskupe at konungenum ok erkibyskupenum seme En hæinrekr konungr uill enga vinatto hallda viðr ærkibyskupenn nema hans vanar se aller halldner oc erkibyskupsens jnnzsigle styrkter þi at hann gæfr þæim litenn gaum er sva seger Væi þæim er rong log setia til þess at þæir fatœkum þrongui j dome oc þæir lágum oc litilatum j folke guðs ofrið bioðe Sem byskupenn fæzt fast j friðargerðenne millem konungsens oc ærkibyskupsens sender thomas erkibyskup bræf til herra pavans þi at hann girnez miok guðs naða kirkiunne til friðar ok farsælldar j huerio er hann synez biðia at konungleger vanar er þæim riss allt sundrlyndi af se af herra pavanum styrkter ok samþykter En huerso væit þæssor ostaðfesta viðr þessa hins staþuga at hann biðr at þæir hiner uloglego luter se nu af herra pavanum styrkter oc samþykter er sialfr hann villde fyrr meðr engo mote samþyckia En ef thomas ærkibyskups orð ero rett skilð þa skytr hann þesso vandamale upp a hins hǽra skyn oc meira sem maðr væl vitr at þat er hann dirfez eigi at gera af sialfum ser girnez hann at skilia huerso honum hœfer at gera oc fram fara sakar þess at hann fœre glœpenn af sialfum ser en væite sinum herra konungenum epter lǽte En herra pavans sœmð ok siðlǽte ma eigi um turnaz ne af rettum vegh uikiaz viðr þilik bræf oc bæizlor þi at hann skil konungsens oc erkibyskupsens dæilo oc visse hann hana fullkkomlegha fyrre en fyre hann kœme at sinne af þi kænner hann at þilik erkibyskupsens bœnar orð risa mæirr vpp af nauð en naðum Alexan
der pave skrifar nu bræf meðr sinne postolegre blæzan til thomas ærkibyskups i huerio er hann styrkte hann til rettrar framm færðar meðr bliðum orðum blæzaðrar for tolu Sem thomas ærkibyskup er styrktr hæilrǽðum herra pavans mæðr foðurlegre framm æggian hefer hann sek framme þegar sem sa er hann er fullr virðulegs vandlǽtiss hæilagrar kirkiu Ræinsande folket af saur oc synðum ok morghum rangyndum huartueggia meðr bliðu oc stundum æi siðr mæðr striðu læiðande sva a rettan vægh guðlegra laga at hann kænner þæim huat er hann hafnande er eþa huerio er fylgiande er Biðr oc byðr af guðs halfo at mænn hallde þo logh sem heilager fæðr hava af guðs halfo skipat guðe til tignar hæilagre kirkio til sœmðar Sva gærer hann ok sialfr sem hann kænner auðrum hælldr hann oc fram kirkiunnar logum huerge fyre smáánde konungsens goða vana En vánda vana er hann skil at jnn voru læidder a kirkiunnar skaða fyri byðr hann hueriom manne at hallda eþa mote kirkiunne framme hafa Sva læiðer hann folket epter megne sem hann viðr kæmz a hialpsamlegan vægh með sœtum orðum oc virðuleghum verkum Allan hugh a læggiande at retta með folkeno allt þat er hann finnr ranglega upp runnet sva at þat finnz ecke sem vsœmelegt er eþa guðe gagnstaðlekt Sem hæinrekr konungr sér at hann vinnr ecke j þi er hann freistar oc framm færr snyz hann af vándra manna rœðum a þat rááð at koma þi legata vallde af cantuariensi kirkio er hænnar for  mænn hava iamnlega haft af herra pavans vallde af þi gerer hann mænn mæðr brǽfum til herra pavans j huerium er hann biðr hann fá einshuerium sinna manna þætta valld En hann fǽr eigi j fyrsto sakar þess at sva fannz i fornum skriptum at cantuariensis kirkia hafðe þæsso sœmðar vallde meðr tign iðulega halldet En af þi at alexander pave sem hann huglæiðer þætta mal meðr siolfum sér skil hann sva af sendiboðanna orðum ok þæirra frammfærðum sem af þæirra grimlæik kunnum ok sonnum er konungsens ero hǽster oc hæimolegster ráðgiafar at thomas erkibyskup man af þesso fa þyngsl sua at konungrenn oc hans mænn manv þæssa a honum hæmna æf konungenum væitiz æige at nockorum hans vina se þætta valld fænget Sakar þessa sender alexander pave hæinreke konunge bræf er honum birte at hann man þætta valld fa nockorum hans vinum sem hann til bæiddez meðr þi slilorðe at thomase erkibyskupe læiðe her af enga þuingan huarke af konungenum ne nockorum auðrum Nackoru siðarr sender herra pavenn goða mænn oc gofga mænn af sialfs sins curia til hæinreks konungs j ængland medr þæsso vallde En er þæir fa engo til vægar komet þi er þæir vilia millem hæinreks konungs oc thomas ærkibyskups snua þæir sinne færð skiott aptr Sem konungrenn hæfer þat fænget er hann til bæiðez hœlez hann at hann hever fænget valld af herra pavanum ifer thomas erkibyskup Ecki bliðkaz konungrenn við slikt ne vandréðe niðr sætiaz hælldr harðnar hann þi at hann lǽtr taka alla klærka er at illgerðum verþa kunner oc sanner oc lætr sina soknara dœma þa þegar er þæir varo sino æmbǽtte af sætter En er thomas erkibyskup heyrer þætta hugleiðer hann huat er huerium domara til heyrer yfer þilikum at vnna dœma skoðar hann skynsamlegha ok finnr huerge at veralldlegt valld eige klærka at dœma fyrre en kirkian hæfðe þæim fyre sina þriotzko oc fullkomna illzko af sinum miskunnar faðme meðr rettre refseng út kastat sem kirkiunnar log vatta þau er hæilager fæðr sætto epter þi sem seger ef sa glœpr er gorr er hæilagre kirkio til hæyrer yfer at dœma oc retta ræfseng a læggia fare byskupenn hænnar loglegr domare framm epter rettyndum oc fornum sætningum prove malet dœme siðan sæte skript engum aðrum verallegum domarum til kallaðum Nu af þi at thomas ærkibyskup væit þat væl at veralleger hofðingiar hava ecke valld yfer þæsshattar malum þa lǽtr hann huarke kirkna mal ne klærka provaz ne dœmaz nema fyri þæirra loglegum domarum En er klærkarner ero af byskupunum eþa þæim er þæir fa sitt valld provaðer at vándum verkum þa voru þæir sinum sœmðum af sætter oc sino æmbætte af suipter. en æigi sǽrðer ne skæmðer ne liotlega af limaðer En er allr vægr meðr vigslum være af þæim tekenn oc felle þæir optarr i þilika glœpe þa skylldo þæir af verallegum domarum epter landz logum provaz oc dœmaz þiliker luter oc þessum liker kvæiktu konungenn upp til mikillar reiðe mote thomase ærkibyskupe oc mote ollum þæim er meðr honum hielldo oc er ǽ daglega vaxande þar til er hon snyz i hatr Sem byskuparner spyria at konungenum mislikar er þæim þegar aptr a vege þi at þæir villdo æigi mvna ne nockora skyn fyri þi vallde oc vanda gera er þæir æigo meðr retto fyri svara nema vænda sinum guðleghum hervópnum hærvilegha ser at bokum Ok æigi vilia þæir nv lifa ser ne sinum under monnum medr traustum truarennar skillde þi at þæir vilia eigi ne þora a þeima oróa tima at standa medr sinum andlega fæðr dyggilega ne kirkiunnar rette loglega framm hallda Hælldr venda þæir sinne sœmð með samvizko i faheyrða flǽrð nograr illzko Ok þar sem þæir varo ser minnum monnum skynsemðar skugsion skipaðer til sannrar raunar retlegs epter dœmiss þa verþa þæir nu sialfer af sino u þorane oc vanrœkt sinum under monnum at ferlego fottroðe fyre smaðer af sialfra sinna hæimsko oc favitzko En guðs maðr thomas ærkibyskup var ecke þi siðr minnegr huat er þi vallde ok virðeng til heyrðe er hann hafðe þi skipte hann ecke skape viðr nockorskonar hermð eða harðende nema var ǽ úskiptelegr j verkum oc vilia með staðfostum sannyndum Oc þo at þo hann se af monnunum fyri smaaðr þa hælldr hann þo sino siðlǽte með reglulego rettlæte Af þi er guð með honum at hann vikr ser eigi ne vm vænder þo at honum se af vándum monnum hæitet harðyndum þi likazt til at iamna sem þat tre er sek hefer i sinum upp væxte hátt upp hafet oc rótum hæfer under sek ramlega komet þo at kuister tresens bifez eða brotne við stóra storma oc sterka huiruilvinda eþa með ollu af falle þa stændr þo sialft treeð fast ok uskælft i sinne stoðu oc fellr eigi við vælle Sva stændr ok hinn sæle thomas ærkibyskup meðr sinne dygð oc drengskap j kirkiunnar malum þisa nest einnsaman upp þi at aller aðrer fello fyre konungsens ogn oc aga þæir er honum hofðu her til fylgt Sva byskuparner hans brœðr sem hiner er minne von var at gvðs rettar gætte faer fylgðo honum i þæssum malum en marger sprungu upp mote honum til bæggia handa mattuger mótstoðu mænn þa renna hans avvndar mænn daghlega til hæinreks konungs með nyivm kvittum af hans frammferðum Rœgiande hann sva segiande at hann vill þa vana nu meðr engo mote hafa er hann hefer konungenum svaret at hallda En sumer gengo fyri konungenn gratande þæir er a sialfan hann kæra ok honum sva segia at su mickla vinatta er hann hefer til erkibyskupsens gerer honum of mickla framm huot ok fylge at fara þi ollu framm sem hann vill Segia honum ef sva gængr lenge sem framm var faret af erkibyskups hende at hann man þa skiott alla af ollu sino goðs flǽtta En þo varo þæir honum grimmaster er konungenum gengo nester þi at þæir brigzla honum i augo upp opinberlega at hann var allra þæirra goðra luta oc gofuglegra ominnegr sem hann hafðe af konunglegre millde epter þi sem sialfr hann villde Oc sva sem hans ... ... geva Thomas erkibyskup spyrr nu byskupana er meðr honum varo inne strængðer huerio suara skyllde en þæir þegia aller vm stund En epter hugsanar tima aminnez byskup hæinrekr vintoniensis þi at hann uill erkibyskupenum væl oc fylger honum huat er hann gætr ok þo læynilegha saker konungsens ognar oc aga at þann tima sem trakterað var um hans kosneng til erkibyskups sem hann var konungs cancelér oc kantuariensis kirkio erkidiakn at hann var af ollum lutum þæim leystr ok fullkomlega frælstr er konungenum ok hans garðe til heyrðo bæðe af uerkum oc uilia sem þæir goðer mænn mattu þa skilia er við varo oc mæðr þæima hǽtte var hann hæilagre cantuariensis kirkio gevenn oc aptr golldenn Meðr þeima hǽtte bar byskup hæinrekr sitt vitne En er byskuparner er viðr varo heyra sva uist uitne boret af sva agǽtum manne þa mega þæir með engarre skynsæmð nockot mote bera byskup Gillibert londoniensis cantuariensis kirkio dekán mæler til erkibyskupsens Faðer seger hann Ef þer aminnez af huilikre dygð oc drengskap er herra konungrenn hever yðr sva háátt hafet oc huilikan uegh oc uirðeng er hann hever yðr gevet oc j annan stað vili þer hugum læiða timanna vesolld oc þæirra vandskap hæruilegan oc harðan meðr þi raðleyse sem þer hafet allre kirkio englandz oc ollum oss byskupunum yðrum brøðrum fyre buet þa seger ek sva at þér eiget æigi at eins sialfs yðars erkibyskups dœmi/s//s/ fyri konungenum upp geva nema iamvæl eigu þer tiu lutum mæira aptr at greiða ef hann uill sva krefia oc i ollum lutum eigo þer fyri honum at vǽgia oc sialfa yðr lægia til þess at hans hugr hœgez oc hans reiðe lǽgez sva Oc ef minn herra konungrenn finnr litileti með uerþugu til læte með yðr þa vǽner mik at hans ualld oc millde man þer með ollu oskaddo aptr fa þat sem þer hafet aðr i hans ualld upp gæfet Sem hann þagnar svarar honum thomas erkibyskup J nóg birter þu broðer huat raðe er þu gefr ut Byskup hæinrekr vintoniensis er vigt hafðe thomas erkibyskup oc þat uitne bar sem fyrr var sagt at hann var fullulega frælstr af ollum lutum þæim er hann hafðe gort a konungs garðe svarar rœðu hins byskupsens gillibertz ok þi ráðe er hann gaf erkibyskupenum oc mæler þetta rááð er gillibert londoniensis gaf erkibyskupenum er með ollu skaðvænlekt hæilagre kirkio þi at þat bindr alla oss berlega saurgar oc suiuirðer Eða huar skal heðan af kirk

iunar réttr oc roksæmð standa ef várr erkibyskup oc allz englandz primás gefr oss af ser slikt epter dœme at viðr hofðingianna ognarhót skyle huerr byskup sina sœmð oc sannynde með kirkiunnar rette upp gæva oc þær salur uiðr skiliaz sem hann hever guðe fyri at svara man eige sa vera hennar rettr þisa nest at enger luter gerez epter kirkiunnar logum oc hæilagra fæðra sætningum hælldr vanvirðez hon og væslez með ollum þæim sem henne til heyra sva at skamt man at biða at slikr man vera lǽrðr sem læikmaðr vigðr sem úvigðr Sem hann hefer sliko svarat sem honum likar þagnar hann En byskup hylarius cycestrensis glæsilegr j orðum sniallr j frammburðum hæfr sina rœðu a þessa læið svarande orðum hins byskupsens Vǽre timar eigi sva harðer ok illzko fuller sem nu ero af þessum ufriðe oc uró sem nu er i kristne guðs þa være þessor hattr halldande sem skilia ma at þer villdit at være En huar er kirkiunnar log ero nockot sva vond at skilia þa synez mer at j þæim punkt se hit mesta er ma harðyðge heptande oc striðlæike stoðuande til þess at hatrsamleg hirting fyri kome þi æigi er diuphugað dispenséran ma fagran framgangs vægh finna af þi er þat mitt rááð at ver byskuparner vǽgem fyre konungenum um æina stund oc gætim þess at ver rasem æigi fram fyre ráðen þat nockot at skipa at þar af faim ver hart oc haðulegt aptrkast sua at þar fyre berem ver lenge rauða kinn meðr fullre sviuirðeng Sem hann hefer sva sagt þagnar hann En byskup Robert lincolniensis einfalldr maðr oc skýrrar skyn

sæmðar tekr til máls þat er ollum auðsynt at dagar þesser sem ifer mænn ero komner ero harðer þi at sva synez sem epter se læitat life oc bloðe þessa mannz erkibyskups af þi man hann nauðsyn til reka at taka annan huarn þessarra kosta at gæfa vpp erkistolenn ella af lata lifeno En æigi se ek huerso hann ma erkistolsens niota ef hann skal fyri þa sok dauða þola er hann uill æigi upp gæva Sem hann þagnar seger byskup bartholomeus exoniensis Dagar þesser sem ifer ero komner ero huartueggia harðer ok illzko fuller sem aller vito Ok af þi virðez mer at meðr þole under yferhylmingar skugga se til þess framm faranda at ver megem þænna striða storm u spellaðer um liða En þat man æigi auðuellt at fa nema sannynda hirting se hælldr j mæirum logum aptr halldet Ok sem mer synez þa krefr oss þess sama su ruglan oc rœring sem nu er iver komen at harðre hirting se miok aptr halldet at sua buno einkanlegha fyri þa sok at þetta er æigi upp a almennilega kirkio asokn nema hælldr vpp a æinn mann ofsokn Oc af þi sǽter þat meira raðe at æinn maðr þole helldr nockor sva harðynde en kristne oll læggiz under u grœðelegan haska j englande Sem hann hefer sagt huat er honum likar er byskup RogeiR vigorniensis epter spurðr huat raðe er hann uill her til gæva eþa huat hann uill her um segia En hann hœfer sva sino andsuare at hann neitande syner sialfr berlega huilikan hugh er hann hever þi at hann kemz sva at orðe ecki kueðr hann gæf ek her nockorskonar rááð til þi at ek mæle mote sialfs mins samuitzko sœrande mina sál meðr fullre fyrdœmeng ef ek sege þat valld uera upp gæfanda saker konungsens uilia eþa hans ognar oc aga er ver byskuparner hafum af sialfum guðe at geyma kristinna manna salna þæirra er oss ero af kirkiunnar vallde a hende folgnar En ef ek sege at ver skalum mote þi standa er konungrenn vill at se þa ugger mek at hans mænn heyre oc fram bere min orð fyri konungenn ok rǽðumz ek þa at ek verþe skiott út kastaðr fallande j hans fulla reiðe sva at minn lutr verþe með hans opinberum ouinum oc drǽpileghum dauðamonnum þar fyri segi ek æi ne ræð ek þetta vera framm faranda ne hitt meðr fullu halldanda Sem þæir hava af þesso tractérat um stund þagna þæir ok sva sitia þæir um hrið at enge þæirra mæler nokorskonar orð viðr hann annan En epter hœuilegha hugsanar stund mæler thomas ærkibyskup sem hann hever til þess funnit list at herberget lukiz upp iver honum kalle mer seger hann tva jarla er með konungenum ero ok nefner þa þi at ek vil tala viðr þæim seger hann Þæir kallaðer koma oc at dyrum upp loknum ganga þæir inn fyri erkibyskupenn með micklum skunda þi at þæir trva sek þat æitthuat af honum heyrande er konungenn se væl gleðiande Standa um stund biðande sua sins erendes Sem thomas erkibyskup hefer sek um hugsat huat er hann uill segia mæler hann Ver byskuparner hafum af þi talat um hrið sem herra konungrenn kærðe upp a oss j gær En af þi at ver hafum eigi at sinne þa mænn j hia oss er kunnegazt er um þetta efne þa beiðumz ver firi þa sok fræsta til morgens at ver gævim þa þau skynsemðar suor til þessa sem guð vill varum hiortum teet hava Meðr þessarre bœn oc beizlo til konungsens gerer erkibyskupenn tva byskupa Gillibert londoniensem ok byskup rofensem En byskup Gillibert leyner sek með lymsko reflegrar slœgðar under byskuplegum bunaðe þi at meðr sialfs sins velisamlegho upp kaste vender hann sino sendiboðe um sem honum likar en ferr æigi sva framm sem honum var af sinvm herra erkibyskupenum boðet þi at hann seger sva konungenum at thomas erkibyskup beiðez fyri þa sok fresta af honum at hann uillde honum a þeim dege fullre skynsemð fyri svara sem hann sér at hann ma honum goða grǽin gera a ollum þæim er lutum er hann a fyri at suara Seger erkibyskupenn vilia meðr þeima hétte vilia væita konungenum mæira epterlǽte en fyrr epter þi sem hann kænner hans uilia til vera Sem hæinrekr konungr heyrer þetta sender hann þegar tva Jarla til thomas erkibyskups er segia honum at konungrenn jár þi sem hann bæiðez ef hann vill þat hallda er byskuparner hofðu af hans hænde flutt konungenum Erkibyskupenn er hann heyrir huat er þeir segia mæler hann þetta hefe ek engum manne boðet at mela fyri konungenum vil ek ok at allz engo hafa þat sem hon

um hefer auðro  uis veret flutt en ek hefe fyri sagt hælldr skal ek j mœrgen ef guð lofar koma sialfr a konungsens fund oc svara þæim lutum er a mek kǽraz epter þæirre skynsemð sem guð gefr mer þa Skammaz nu Gillibert byskup er hann heyrer huat er erkibyskupenn seger þi at hann finnr sek nu þæirre scióru vera j uafðan er hann hafðe til þæss eygt ok upp sætt at hann uillde væiða j sinn herra thomas erkibyskup Jarlarner ganga nu til konungsens segia honum suor thomas erkibyskups Gafz nu upp þinget En hæinrekr konungr gængr til herbergiss Þetta var þingat hinn þriðia dagh þessa fundar ok sva framm faret mote thomase erkibyskupe sem nu var sagt Þetta var a laugar dege Fiolðe riddara oc margt annarra manna þæirra er meðr thomase ærkibyskupe komo til fundar viðr skiliaz nv uiðr hann konunglegre ogn skælfðer þæir er alldre komo siþan aptr til hans Sem thomas ærkibyskup verðr þessa viss lǽtr hann kalla til sin fatœka mænn guðs hallta eþa krǽpta ella með oðrum hǽtte vanfœra seger at meðr þilikarre Riddara svæit ma skiotara sigr vinna en með þæim er bake við snøru aðr en bardagenn hœfez oc sva hæruilega sinum herra fylgðo Sem time er gængr thomas ærkibyskup til borz enda varo nu hans herberge skipat meðr æigi fǽrum nema hælldr flæirum fatøkum monnum en þæir varo at tolu er fra honum flyðu ok hælldr hann þænna dagh allan með guðlegre glæðe oc goðu gamne utan alla opinbera um rœðu af þæim lutum er konungrenn hafðe a hann kǽrt DRottens dagenn gaf konungrenn thomase ærkibyskupe náðer saker dagsens En daghenn epter þegar fyrste time er til var hann kallaðr a konungs garð hefer hans þo veret beðet um stund En um nottena aðr feck hann harðan krankleika þessorr krankleike kom opt at honum sva harðlegha at hann feck sek huerge or reckio rørt En er hans ovvndar menn tortryggia hans siukleika ok etla hann annat tueggia litt eþa ecke siukan þa gerer konungrenn þegar nockora uollduga mænn at skynia ef hann se nockot siukr Finnz þæim hann litt eða ecke krankr þa skalo þæir kalla hann til konungsens Sem þæir koma kalla þæir hann þegar til konungs Hann suarar þæim sva J dagh sem sialfer þer séét fǽr ek æigi komet a konungs fund En þat skalo þer vita ok fyri vist hava ef guð uill sem ek etla at gera at mer hæilum man ek koma þar en ef ek em krankr skal mek þanneg j borum bera helldr en ek koma þar eigi A þeima sama dege springr upp hueruitna horð rœða með þi mote af morghum sogð oc iamnvæl segia sialfum erkibyskupe nockorer gofger menn at hann man uera dræpenn ella j myrkuastofu haðulega rekenn ef hann kæmr þenna dagh a konungs garð En er erkibyskup heyrer þenna kvitt ottaz hann þenna hurr oc rǽðez sva horð orð þi at hann kenner sek eigi enn þess uerþugan at þola dauða fyri guðs saker Af sva horðum hurr ok rœþum var thomas erkibyskup af nockorum siðsamum manne á minntr at hann synge eina messo til lofs oc dyrðar hins sela stephani frumvatz a nesta dege epter oc biðe þann goða guðs vin at hann uerþe þess arnande við guð at illzko samlegh þuerúð oc þralynde hans motstoðu manna herðe sek huerge of miok mote honum ok kirkiunnar rette HJnn sette dagr þessa fundar er heinrekr konungr helldr viðr thomas erkibyskup j norðantun hinn þriðia dagh uikunnar er af folkeno kallaz mars dagr en þat er sva sem þess dagr er bardaga elskar oc giarna beriaz vill verðr thomase erkibyskupe ok fullr onaða dagr þi at fyrr en hann kemr a konungs fund møta honum hans brøðr byskuparner rézlo fuller af þi sem þeir hava nylega heyrt En fyri þi at þeir vita þat vera beðe liott ok leiðelegt þa birta þeir honum þat eigi berlega nema koma við þat efne meðr listulegre lymsko nockot sva slœglega sem þeir vile eigi a kueða en hann mege þo með nockoru mote skilia þat er þæir uilia segia Her með a æggia þeir honum með flalsblandaðum fagrum fortolum at hann gefe sek oc sinn erkistol j konungs jl valld epter hans uilia með bliðum hugh oc gloðu hiarta til þess at hann høgez i sinum harða huga viðr hann oc vile sva sina reiðe við hann vpp geva Segia sva at honum man þegar brugðet meinsœrum a garðenum af konungs  monnum er hann kemr þar oc at hann man sva vera dœmdr sem sannr drottens suikare nema sva se gort sem konungenum likar fyri þa skylld at þæir segia hann æigi vilia þa ueralldlega vegsemð oc sœmð konungenum veita sem honum hever hann svaret at hallda Sem honum gefr skilia huat er þeir vilia af sialfra þeirra orðum oc slœgleghum meðferðum þi at þæir hyggiaz hann mega véla epter sinum vilia understendr hann allra þæirra rááð meðr falslegum rœþum oc fanytum a æggianum oc svarar þæim sva brœðr miner seger hann þér séét nu at heimrenn herðer sek nockot sva mote mer meðr sinna manna a gange viðr mik Fianndenn meðr sino afle oc œþe riss ok rett mer mote En þo harma ek sarlegaz af ollu at syner moður minnar striða mote mer Ok þo at ek yfer þegia þa manu þo varer epter komendr boða oc fram bera huerso þer hafet mik fyri litit oc yðr at bake latet nema þer hafit mik yðarn erkibyskup ok andlegan foður þo at synðugr se vm tva daga meðr minvm ovvndar monnum j veralleghum domvm dœmðan Ok enn grvnar mik af sialfra yðar orðum at þer séét eigi at eins framm luter upp a mik i fiarskoðum fyri annarra hond nema iamvæl trui ek yðr vera b/v/na at draga mik ok minar synðer j læikmanna doma at þer meget mek enn með þæim rangdœma Ok i krapte lyðninnar under haska uigslu yðarrar fyribyð ek ollum yðr at þer séét j nockorum dóme þæim heþan af er ek em dœmðr ok at þer meget mek eigi optarr dœma stefne ek yðr a herra pavans fund oc hæilagrar roma kirkio þæirrar er allra varra er moðer oc rangdœmðum rétt gerer oc þæim meðr sino vallde ok millde við hælpr er vanlvta verða Oc af þi at sa kuittr ferr með folkeno at konungs menn mani leggia hendr a mek með harðendum þa byð ek yðr j krapte lyðninnar at þer fremet oc framme havet fyri yðrum feðr oc erkibyskupe þa striðo af kirkiunnar halfo viðr þa sem þat gera sem til heyrer En eitt vil ek at þer viteð at þo at fiandenn øsez j mote mer oc hans menn striðe upp a mek með grimð oc reiðe þa skal ek þo heþan ifra j varum malum ef guð lofar huerge a hǽl fara ne viðr skiliaz þat folk er guð gaf mer at geyma Mote erkibyskupsens appelléran appellerar Gillibert lunduna byskup þegar oc byskupenn af vinton Sem þæir skiotaz sliko a at huarer appellera aðra snua byskuparner skiott fra erkibyskupenum oc skunda a konungs garð vtan tvæir af þæim þæir er siðarst hofðu til erkibyskupsens komet þæir dveliaz epter oc styrkia sinn foður j huga ok herða hans hiarta mennelega ok þo leynilega Einn af þessum er epter dueliaz er byskup heinrekr af vincestr er thomas vigðe til byskups ok hans vin var jamnlegha af þi harmar hann meirr en aðrer þau harðynde er hann þoler af sinum ovvndar  monnum En annarr er byskup Jocelin af sarisber þesser tvæir óro þæir er með honum stoðu enn oc saker konunglegrar ognar oc aga leynilega en eigi opinberlega Nu sem byskuparner varo brottu gengr thomas erkibyskup til kirkio oc gerer sem honum hafðe einn goðr maðr kennt at hann syngr messo af hinum sǽla stephano frumvátt guðs ok var þetta messu upphafet Et enim sederunt principes et aduersum me loquebantur Hann syngr messuna með pallio mote vana þi at hann var ecke þi vanr at ssyngia a nockorum þæim dagum með pallio er eige var einhuer hatið En konungsens skuiérar er viðr varo stadder hugleiddo messu upphafet meðr ser ok skilia sva sem þat muni hava eitt huat at merkia at hann song þilika messu meðr þiliko vpphave MEssunne meðr sœmð sunginne leggr thomas erkibyskup af ser pallium ok mitruna epter ráðe sinna vina oc hollosto manna skryddr aðrum messu kleðum hann kastar yfer sek einne klerka kápu oc byr sek sva til ferðar En af þi at hann ottaz epter mannlegre natturo af þæim ognar orðvm er byskupar kuoðuz hava heyrt oc þæir hofðu honum sagt þa tekr hann corpus comihi oc berr með ser leynilega under kapunne styrkez hann nu þegar oc dirfez j hugh Meðr þeima hǽtte gengr thomas erkibyskup a konungs garð En er hann kemr at þi herberge er konungrenn biðr hans j tekr hann krossenn af þæim er berr firi honum aðr en hann gengr i herberget oc berr sialfr ollum a siándum byskuparner fylgia honum fram oc virða hans tiltœke verr en honum gengr til Sem byskup robert herefordensis ser þetta gengr þetta hann at erkibyskupenum oc mæler sva til hans Latet mek helldr faðer seger hann bera krossenn fyri yðr þi at sva hœver oc til heyrer betr er seger erkibyskup at ek bera hann under huers vernd oc varðvæizlo er ek man úruggr vera oc sva halæito ok hæilago marke upp setto oc séno er engum ævanda hvæim er ek þiona Sem lunduna byskup Gillibert heyrer þessor orð thomas erkibyskups oc ser hans frammferð mæler hann til hans Ef konungrenn ser þek sva koma skryddan oc vepndan j sitt herberge þa man hann þegar venda sino huassa suerþe upp a þinn hals oc man tu þa prova huat þin vapn vinna þér thomas erkibyskup svaraðe honum Váár rááð oc rœþur gefum ver guðe j valld Gillibert mæler enn til thomas erkibyskups Hæimskr hever þu veret her til ok man su heimska sem nv synez seint eða alldre við þek skiliaz þi at hon likar þer framm ganga þæir En er konungrenn heyrer huerso thomas erkibyskup hever sek kleddan oc at hann sialfr berr sinn kross vikr hann þegar skyndi

lega undan j annat herberge gleymðo þi huassa sverþe er byskup gillibert ognaðe at a erkibyskupsens hals myndi koma þi at ecke kemr þat fram at sinne thomas erkibyskup setz nv niðr með sinum monnum j þi sama herberge er konungrenn sat aðr j En byskuparner setiaz annan vegh gegnt honum samlynder sin j millem sva j huga sem at sǽte en sundrlynder við erkibyskup sva j hiortum sem j sesse sitia sua um stund SEm þæir sitia sva vm stund óro byskuparner þisa nést meðr oðru stormenne kallaðer til konungsens Ok er þæir koma fyri konungenn byriar hæinrekr konungr sina røðu sva j fyrsto at hann kǽrir fyri þæim mikilega vpp a thomas erkibyskup vm þat at hann gengr með þeima hǽtte j hans herberge sem fyrr var sagt sialfum mer oc mino ráðe til suiksamlegrar suivirðo þi at eigi geck hann sva j várt herberge sem þess er hann hugðe vera eþa villde at vere sannr dygðar maðr oc trygðar helldr gerðe hann þetta fyri þa skyld at hann þottez með þesso merkia mik vera sinn suikara gerande þa meðr þiliko til tœke sialfan sek sannan at suikum Slikt skal af engum manne her til uera heyrt at nockorr maðr have sua vánt verk gort j einshuers konungs kurt sem sia hever uttan sok viðr mik gort aller er við varo sanna þetta þegar með honum segia erkibyskupenn alla gotu hegomlegan veret hava með sinne dul oc drambe kueða hann þessa vanvirðeng eigi at eins mote konungenum hava gort nema oc eige siðr ollu hans raðe oc rike oc sialfs sins brœðrum byskupunum Segia at konungenum hafðe þetta með maklego til  felle at borez at sa hinn same gere honum nu slika lute með sva údœmelego til bragðe er hann hafðe nest sialfum ser skipat j ollu sino rike oc keraztan haft oc ollum oðrum meira gort oc með mæire sœmð oc selo en nockorn annan gofgað þar sem aller skylldo honum luta oc huerr maðr skylldi sek fyri honum lægia þi at engenn skyllde honum þa jamn vera sem þæim kemr a samt ollum þat er þæir rœða œpa þæir upp aller j senn oc segia at thomas ærkibyskup hefer með þesso til bragðe þat birt at sialfr hann er at suikum sannr viðr konungenn oc hann berr sialfum ser vitne j þesso til tœke at hann var sekr þar sem hann veit sek þa lute eigi hava halldet við konungenn Er hann hafðe honum svaret at hallda þæim er hann atte með retto sva margt oc miket gott at ambuna Segia hann j þesso verke hafa bæðe gort konungenum oc ollu hans rike fullan fiandskap þar er hann þickez evenlegan suiksæmðar flæck a alla oss fœra at aller mege þat skilia oc sia at honum mynde eigi ohǽtt vera at ganga a konungsens valld nema hann bygge sek sva Segia hann vera fyri þa sok sva hegnanda sem konungs eiðrofa oc vandan tru suikara Her af magnaz nu af ollum þæim mikell hurr oc akaflegt kall oc skelvaz aller er við varo oc þetta heyra af þæirre ogn oc otta er iver menn kemr Erkibyskupenn af jork er nu viðr staddr gengr /v/t af konungsens herberge til klærka sinna sem hann heyrer þetta Hann mæler til meistara robertz mickla oc annars osbertz arundniel Verðum brottu heþan seger hann þi at oss samer eigi at sia vpp a þa lute er her manu bratt at beraz oc kantuariensis man a ser kenna Meistare Robert seger Ecke fer ek fyrr heðan en ek ser meðr huilikarre lykt er þætta lykz þi at þat ser ek at sia man sino life lofsamlega luka ef hann tekr fyri þat dauða at hann fylge guðs rette En i þi er þæir rœðaz við laupa framm jnnverðer meðr lokum svæinum nockorum af konungsens herberge meðr stofum ok svigum renna þanneg akaflega er thomas ærkibyskup sitr fyri oc meðr ognande asiono ok fingrum mote honum erkibyskupenum framm rettum stefna þæir hit beinsta upp a hann En aller er j varo herbergeno signa sek þi at ollum varð miok vásuipt við þetta En er thomas erkibyskup ser at þæir stefna rett upp a hann talar hann j lioðe til klærksens þess er sitr fyri fotunum honum Ræðumz ek nu at þu mœter mæingerðum nockorum en þu ottaz ecke þi helldr þi at mit manvm baðer samt vera ok þola klærkrenn svarar Ecke þurfo þer herra ne ek at rǽðaz þi at þér hafet þat hit sigrlega oc guð

lega kross mark sialfer upp sætt er huerio iarðlego vallde er volldugra mǽtara oc a gǽtara en ollum reknengum reðilegt oc miok ogurlekt með huers trauste oc krapte er hæilager oc halæiter guðs viner sigraðu otolulegar mæingerðer margra bardaga Munit nu oc minnez herra at þer vorut skommu heinreks konungs hinn kǽrazte cancelér honum meðr trygleik hinn traustazte epter hans vilia oc vallde þi at þer villddut þa varla af hans vilia ganga nema þi framm fylgia er þer vissut hans vilia til vera En nu af þi at þer eroð orðner hinn hǽste kænnemaðr j kristne guðs j englande þa er yðr þat bǽðe liott oc læiðelekt ef þer gefet upp guðs rett eþa standet nu oframarr með kirkiunne en þer stoðut um rið með konungenum Sem þæir tala slikt sin a millem kemr byskup exoniensis bartholomeus fallande til fota thomase erkibyskupe segiande Minn faðer seger hann miskunna siolfum þer miskunna oc oss þinum brœðrum byskupunum oc geymit huerso gera hœfer þi at aller ver fyri diarfumz j dagh af þæirre hærmð er þæir hava a yðro hofðe konungsens boðskapr er nu birtr at huer sa byskup ella annarr maðr er með yðr stændr lengr skal sua harðlegha handlatz sem konungs ovin sa er at suikum er sandfundenn þi at sua er nu upp a yðarn hals diktat Sva er oc sagt at byskup Jocelin af sarisber ok byskup Vilialmr af norvik er enn standa með yðr mano skiott lata sina limu ella pinaz aðrum pinum J þesso koma framm byskuparner sialfer vilialmr oc Jocelin fyri thomas erkibyskup oc biðia hann hugleiða um þæirra mal at eigi drage ollum þæim til ofmikillar ogipto Sua biðia þæir hann hugsa huat raðe er takande se j þilikum til fellum En meðan byskup bartholomeus flutte sitt ærende ser erkibyskupenn upp a hann en mæler siðan til hans er hann hever flutt sem honum likar Gack brott þu heðan seger hann þi at þu skil eigi guðs uilia Sem byskuparner rœþaz þetta viðr vita þæir varla huat er þæir vilia Ero nu sumer með konungenum j hans herberge en en aðrer faer fyre erkibyskupenum þæir byskuparner er með konungenum varo ganga fyri hann biðiande sér orlofs konungrenn gefr þeim orlof biðr þa gera gott rááð þæir ganga brott j einn huern stað fra oðru stormænne konungsens oc setiaz a rááð Miok er at þæim þrœngt þi at þæir verþa nu at snuaz vpp a sinn herra thomas erkibyskup ella falla þæir þegar j konungsens reiðe ef þæir vilia nu eigi með oðru stormænne samþyckia en þæir þora þo varla at dœma hann sua ranglega sakar sva opinberlegrar af gongu guðs laga oc sætninga heilagra feðra Af þi varo þæir nu miok j þrongan punkt setter jhugafuller Varla vilia þæir nu skilia huerso þæim hœfer at gera Eigi fa þæir ok a fundet meðr hvæim hætte er þæir mege þenna vanda forðazt En er þæir hava lenge j fængez kemr þat a samt með þæim at þæir skalo aller snuaz mote thomase erkibyskupe ok appellera hann til herra pavans Gefande honum þa sok at hann hever rofet trv sina við herra konungenn ok genget a þa eiða er hann hafðe honum suaret ok kalla hann af þi meinsœra mann Þetta binda byskuparner nu millim sin með micklum fast mǽlum at þæir skalo fylgia konungenum oc hans malum fullulega under þæim skildaga at hæinrekr konungr skal þæim þat þola at þæir se eigi i þæim dóme er erkibyskupenum dœmezt Epter þætta ganga þæir fyri konungenn bindande sek honum a hende Sem þæir hava sek sva konungenum a hende bundet at huarer heita aðrum sinum styrk oc fullu fylge mote erkibyskupenum ganga byskuparner þegar vt af konungsens herberge aller samt oc framm til thomas erkibyskups Sem þæir koma fyri hann tekr hylarius byskup til orðz talande til erkibyskupsens Her til hever þu veret várr formaðr oc af þi áttum ver þer at þiona lúta ok lyða þu sort minum herra konungenum at þu skyllder honum vera trúr oc tryggr En þat er sva at skilia at hans lif ok limer meðr verallegre virðeng se af þer heiler oc halldner meðr þæim ollum vonum sem hann vill hava ok hallda lata i sino rike En af þi at þu villt alla hans vana fyri sma oc fyri allz ecke hava þo at þæir heyre hans sœmð oc sama til þa kallum ver byskuparner þek meinsœra mann af þi eigo ver eige ne vilium heþan af þino raðleyse lita eþa þer með nockoru mote lyða þar sem þu ert trurofe viðr þinn herra Hæinreki konung þann er ver byskuparner elskum af varre dygð En oss oc allt várt goðs setium ver under herra pavans valld ok vernd kollum þek þar með a hans fund at þu suarer þar þæim lutum ollvm er þar kunnu a þek kǽraz ok hann byskupenn a nefner dagenn ner erkibyskup skal koma til curiam thomas erkibyskup suarar heyre ek seger hann Epter þetta snua byskuparner brott oc setiaz annan væg j herbergino aller samt oc sitia sva þegiande at enge þæirra mæler nockot orð Ogn oc otte kemr nu yfer alla meire en fyrre þa er viðr varo oc heyra huat er byskuparner segia einkannlega fyri þa skylld at konungrenn hever raað með sinu stormenne fra skilðum byskupunum Af þi hyggia þat aller at þæir myne þat raða at thomas erkibyskup skyle vera tekenn oc j myrkua stofo rmenne rekenn ella eitt huat þat annat at honum fœrt og gort er verra se Sem konungrenn hever meðr sino raðe langa rœþu haft um thomas erkibyskup kemr þat meðr ollum þeim asamt at þæir dœma erkibyskupenn konungs eiðrofa oc sannprovaðan suikara En er hiner mestu menn rikissens hava þat dœmt með mikille akefð rasande reiðe at hann er konungsens eiðrove oc sannprovaðr suikare standa þeir vpp En jarlar nockorer oc baronar með morgo stormænne ganga framm til thomas erkibyskups Sem þæir koma fyri hann tœkr robert jarl af leicestr fyrst til orða talande til thomas erkibyskups konungrenn byðr þer seger hann at þu ganger til hans oc gerer honum skynsæmð sem þu hezt at þu mvnder gera fyrra  dags af ollu þi er a þek kærez ella heyr þann dom er þer er dict

aðr Dómr seger hann erkibyskupenn til jarlsens oc stendr vpp Lyð mer sun minn litenn tima ok heyr huat er ek kann þer segia fyrst Kunnegt er þer þat huerso heimollegr er ek var hæinreke konunge ok hue trulyndr er ek var honum epter hætte hæims þessa Af þi likaðe honum at ambuna mer mina þionostu sva at hann birte þat með sinum bœnar bræfum at hann villde at ek virðe cantuariensis erkibyskup þi at hann ritaðe meðr sinum sendiboðum til englandz til þæirra er kiosa atto ser erkibyskupsefne biðiande þa mek kiosa mer þat sem guð væit vvilianda þi at mer var minn ostyrkleikr kunnegr ok mæirr gaf ek jayrðe til þess fyri konungsens saker en ek gerþe þat fyri guðs saker Er mer þat sama nu j dag berlega af guðe birt þar sem hann vænder sialfum ser ok konungenum fra mer En j minum kosnenge sem ek var epter bœn konungsens til erkibyskups kosinni var epter leitað af lérðum monnum meðr hvæim hætte er konungrenn villde mek cantuariensi kirkio vpp geva hæinreke unga konungs syne við veranda epter þi sem faðer hans hafðe aðr rááð fyri gort at þat skylde standa er unge konungr jaðe vm mitt efne sva framarlega sem sialfr gamle konungr segðe En þæir suoruðu er af konungenum varo til þæss sætter at konungrenn gerþe mik fullkomlega frialsan af ollum akærslum huerso er ek hefðe með hans goz faret sva langan tima sem ek hafða með honum veret Nv af þi at ek var þa af ollum þæim lutum leystr oc frælstr er nu ero af konungenum oc yðr vpp a mek kǽrðer þa er bæðe at ek a engv fyri svara enda vil ek engu fyri svara Jarlenn mæler Þetta var allt aðru viss en gillibert byskup lunduna sagðe konungenum oc oss thomas erkibyskup mæler enn til jarlsens Herra jarl seger hann heyr enn huat er ek sege þer Sva mycklo mætare oc agætare sem salen er en likamenn er mer er yfer boðet af guðe sva mycklo meirr oc framarr skylldaz þu til at lyða mer en nockorum jarðleghum konungenum oc enge guðleg log lofa þat ne nockor skynsemð samþycker þat at synerner dœme foðurenn enn siðr lofa þat logen at þæir fyre dœme hann Oc af þi an enge jarðlegr maðr a dom a mer vttan herra pavenn sialfr þa dreg ek mik með þesso mote vndan konungsens dome oc þinum sem allra annarra er mek hafet dœmt at ek skyt ollu mino male a herra pavans Set ek mik oc mina kirkio vnder hans vald oc vernd meðr ollu þi sem mer ok henne til heyra Her meðr stefne ek yðr a hans fund at þer svaret þar þæim lutum er þer hafet mer gort Siþan mæler hann til byskupanna Yðr stæfne ek ok brœðr miner a herra pavans fund þi at þer lyðet framarr veralldlegvm hofðingium en guðe ok mer oc meðr þæima hǽtte lifðr under almænnelegre kristne ok postolegs sætiss vernd oc vallde gengr thomas erkibyskup heþan a brott at sinne hann stændr nu vpp ok gængr brott SEm thomas erkibyskup gengr brott oc /v/t a garðenn fylgia honum marger konungsens mænn hans avundar mænn þæir er hann hervilega hæða ok með morghum mæinmælum mœða kalla hann eið rofa ok konungs suikara En hann færr fagnande af þesso þinge at hann er verðugr at þola harðynde fyri Iesu Krists nafne marger mǽla til hans illa oc vsœmilegha En tvæir varo þo verster af þæim ok j orðum harðazter hamelin Jarll ok ranulf af brock Þæssum svarar thomas ærkibyskup sva þa er þæir brigzla honum þi at hann se trurófe ok herra sins svikare at hann kueðr huarngan þæirra vera mann til at mæiða sek með orðum eþa nockorum orþum skæmðum saker sinna vándra til brigða seger annan vera putu barn oc j fullife fœddan ok af þi vera með engo mote til alæitne fælldan en seger annars frænda sakar sinna glœpa oc nogra tilgerþa hafa veret i snoru haðulega hátt vpp festan huat er hann kvæðr i sinne ǽtt eigi finnaz Sem hann kemr til yzta portz er aptr portet ok fǽr eigi /v/t komez þi at hvarke finnaz luklarner ne nockorr portinher Ok sem þæim fǽr þetta hugsótta oc vitu varla huerso þetta man verða eþa til huers þetta man draga siaz þisa nest meðr guðlegre til visan huar marger luklar samfaster hanga a mvrenum Einn af erkibyskupsens monnum rann til þegar oc gripr þæim af murenum berr huern epter annan ǽ sem tiðazt at lasenum þar til sem hann fær vpp loket Glæðiaz þæir nu oc ganga út af garðenum thomas erkibyskup stigr nu a hest sinn Sem hann riðr fǽr hann varla tvæim hondum gort þria lute j sænn styra hestinum bera krossenn geva folkeno blæzan sem þæir bæiðaz þi at mikill fiolðe fatœkra manna oc siukra renna kallande mote honum sva segiande Blezaðr se hinn signaðe guð er sinn þræl oc þionostu  mann frælsaðe sva frealslega oc fagrlega af sinna ovina valde En af þi segia þæir sva at menn hugðu at þæim mynde eigi kostr a at sia hann lifanda Mikell fiolðe folks lærðer oc læikmænn fylgia erkibyskupenum til herbergiss j munka klaustr nockot við kirkio hins hæilaga andress postola Sem thomas erkibyskup ser folksens fagnat mæler hann sva til sinna manna Se huerso fagrleg fylgð er oss leiðer af vallde várra ovina Latet seger hann alla fatøka mænn guðs luttakendr várrar angranar ganga meðr oss til borðz at með oss þi goðs er guð gæfr glæðemz ver aller samt i dagh þisa nest varo herberge oc strete um kringiss erkibyskupenn skipat með fatœkvm monnum Sem thomas erkibyskup sitr yfer borðe koma þar tvæir byskupar farande byskup Gillibert oc byskupenn af cycestr er sek segia hafa funnet fagran vtvæg til friðar gerðar millem hans oc konungsens thomas erkibyskup spyrr huilikr utuegr sa er byskuparner svara fe mal er millem yðar oc konungsens Nu ef þer vilet veðsetia herra konungenum yðrar tvǽr jarðer um stund otteforð oc vingeham fyri þa peninga sem hann kræfr af yðr Ok man hann þisa nest þær somu iarðer yðr aptr giallda oc penninga með ollu upp geva oc sinne sannre vinatto til yðar vænda Thomas erkibyskup svarar byskupunum sva Mer er sva sagt meðr sonnu at þa iorð er hecka heiter hælldr hæinrekr konungr enn j sino vallde oc þo at cantuariensi kirkio heyre su jorð til ok hennar for manne hœfe hana aptr at kalla þa væne ek at varla at hon verþe a minum dagum aptr sótt En mycklo skal ek helldr huerskyndiss hatr ok hermðer af konungenum þola ok þetta hofuðet huerivm haska oc hǽtto mote setia takande sitt hofuð með sialfs sins hende en af segia mer þat valld er mer er sagt at cantuariensis kirkia hever með retto j þæirre iorðu byskuparner sem þæir heyra þessor orð oc andsvor hins sæla thomas erkibyskups snua þæir þegar meðr raðleyse reiðer j brott segiande konungenum huerso erkibyskup svaraðe þæirra uppkaste Af þilikarre meþal gongu meðr vándra manna fortolum kvæikez nu ræiðe með konungenum mote erkibyskupenum Ok sem siþarr meirr berlega birtez snyz hon heðan af j hatr ÞEnna dagh lætr thomas erkibyskup lesa af tripartita hystoria yfer borðe af þæim ufriðe er liberio byskupe var gorr Oc er þessor orð varo lesen sem j guðspiallino standa at várr drottenn seger til sinna manna ef þæir verða fyri vandra manna ofsokn Ef þer hafet seger varr drottenn veret of sotter j þessarre borgh flyet þa j aðra Nu litr erkibyskupenn til klærksens er læss ok hugfester þænna guðspiallegha flotta i sino hiarta sem siþan provaz at hann forþar ser með flotta vm stund Vpp tekno borðeno gængr thomas erkibyskup j herberge en gerer Rogeir byskup vigornensem til konungsens ok byskup Robert herefordensem ok sinn kapellanum byskup rofensem meðr þæim orðum ær hann bæiðer konungenn gæva ser vruggan gagang út af rikeno En er þæir koma fyri konungenn segia þæir honum erkibyskupsens orð her meðr biþia þæir konungenn geva ser her um goðan orskurð konungrenn svarar Seger þetta mal mæga biða mœrgens Sem þæir fa ecke mæira af konungenum snva þæir aptr segia thomase erkibyskupe huerio konungrenn hæfer svarat Enn er nattar koma tvæir trygger mænn mikils hattar hofþingiar meðr hinu ryggazta yfer bragðe klockvande ok a sin briost beriande jatande thomase erkibyskupe með sterkum ok storum æiðum fyri þann ogorlega dom er guð dœmer huern epter sinum verkum ok vilia at vttan æf vita þæir nockora mattuga mænn morghum illgerðum j vafða ok af þi miok frǽgia hava vpp a hans hals hæitaz oc sek hava meðr jofnum sœrum til þess saman bundet at þæir skalo verþa hans bana mænn En af þi at kirkiunnar sok var eigi enn til fullz kunneg vorðen þa man heilog kirkia helldr fa j hans d/av/ða niðrfall en nockora uppreist ok af þi tekr hann sinn hug a flottanum at festa Nu af þi at hinn sele thomas skil at hann man sek varla fa varðvæitt fyri vandra manna vmsátum ef hann duælsz lengr ok forðar ser eigi þægar j stað þa lætr hann þegar a þæirre somu nótt gera sina sæng millem tveggia alltera j kirkio hælga andres postola þanneg gængr hann meðr fáám hæimolleghum monnum sinum Hann leggz til bœnar oc tekr at lesa siau psalmi meþ letania Enn er hann hæfr upp letaniam fellr hann a kne fall við huert heilags mannz nafn Sem hann mœddr hefer leset siau psalme með letania kastar hann ser j sengena ok lǽtr sem hann uile sofa en hiner ganga ok fara at sofa hann liggr litla hrið þægar er honum þicker time til vera skreiðaz hann leynilega brott af sængenne ok gængr ut af kirkiunne ok sva nockorar laundyrr vt af klaustreno goðre stund fyre dag forðande ser sva meðr leynileghum flotta þessor er sa burst igull er diakn nockorr sa þilika syn af sem her fylger SVa birtez honvm klærkenum j svæfne sem hæinrekr konungr fœre a dyrðar væiðar meðr ollu sino stormænne erkibyskupum byskupum jarlum abotum baronum priorum meðr ollum virþinga monnum sins valldz a þæim skoge er valberg hæiter Sem þæir heyia sina færð sem honum synez með til skipaðum hǽtte sva springr upp fyre þæim æinn burst igull laupande framm millem þæirra sva sem hann se þæirra þyss oc ópe vpp œstr Sem þæir aller sea hann heita þæir a hann meðr ræðilego a kalle oc hareyste rennande þanneg epter er hann rann fyre En hann rann fyre þæim mickla fiolða epter þi sem hann gat ok honum þicker likatz at hann mæge ser forða En eigi rann hann rettan vægh framm firi sek nema vikr hegat ok þegat stefnande til siovar með ollum skunda berande a bake ser eina bok þa er hæiter Actus apostolorum En aller þæir er epter þesso dyre renna synaz honum hærvilegha hallter Aðrer blinder eþa eineygðer Sumer nefskorner En af auðrum óro allar varrarnar skornar Engenn er ok sa er hann hever eigi eitt huert likamsens lyte a ser Nu sem hann bustigullenn kæmr til siovar sender hann sek þegar j sioenn ok j kaf at hann kæmr alldre upp siðan Sem konungrenn ser þætta ok þæir er honum fylgia snua þæir aptr J þesso kastar þyckre þoko miok myrkre þegar yfer iorðena en þisa nest rigner bloðe Honum þicker hæinrekr konungr nv sn/v/a til herbergiss j fyrr nefndvm stað þisa nest synez honum hann sitia j huse nockoru huito ok viðo linklæðe klæddan hafande refa hala a hofðe fyri siappel En af þi at honvm synez þetta herberge sva sæm æitt eyðe hús fiarre goþum bygðum ok nǽr æcke þaket a þa drypr ǽ þakt bloðet er ovan rigner j hofuð konungenum ok dræifez yfer hann þar er hann sitr sva at þisa nest fyllaz aller refa halarner bloðe er alla væga hanga ovan af konungsens hofðe en ór ræfa halunum drypr sva a kaflegha j fang konungenum at skiott fyller allar ruckur oc skuckur hans klæþess meðr bloðeno vmkringiss hann sva at skamt er at biða at bloðet rann jnn i hans mvnn oc fyller hann Sem honum klærkenum synez konungrenn sitia j bloðeno ok /v/t ok jnn renn bloðet um hans mvnn oc honum synez hann hava af þesso fullan mvnn Vaknar hann klærkrenn A þessarre samu nátt er hinn hæilage thomas erkibyskup hefr sinn flótta upp sofa klerkar nockorer er honum til heyra einer ser j hærberge nockoru þi er brott er komet fra aðrum monnum þæir er ecke vita af hans brotferð Einn af þæim klærkunum sem sialfr hann sagðe siþan heyrer upp i loptet i suefne meðr skyrre raust at þessor tvau vers varo sungen ór psalltere er sua segia Várt lif er sem titlingr leystr ok af væiðe manna snoru frælstr Snaran er sliten en ver erum leyster Her lyktaz nu hinn fyrste lutr sogu hins sæla thomas erkibyskups með þi mote at honum synez þetta likazt upp at taka er hann gærer at forða ser meðr leynileghum flotta sakar þæirra harðynda er hans fiand mænn fœrðu at honum Ok varla komu verre dagar eþa bolvaðra þingh en þætta var er sva kær vinatta sœtz samþyckess sem var um stund millim konungsens oc erkibyskupsens skyllde sva botlauslegha sundr segiaz oc j fullan fiandskap snuaz Fra þæssum tima sááz þæir thomas erkibyskup ok hæinrekr konungr alldre siþan j englande En huerso hart eþa oþarft ok alla vega ranghuerft er af þilikum framferððum kunne lærðum ok ulǽrðum siðan at hondum koma þa man fylgiande frasogn birta HEr hæfr annan lut sogu hins sǽla thomas erkibyskups Sa er lesenn var byriaðez af hans barndome oc uppruna þar nest sagðez hue sœmilega er hann kom ser til mannz þar sem hann varð fyrst erkidiakn theoballdus erkibyskups j cantarabyrghe En siðan gerðez hann hæinreks konungs kancelér oc hans hinn hǽste raðgiafe með fullkomenne sœmð Þar nest var fra þi sagt hvæim hætte er hann varð erkibyskup j cantarabyrge oc huerso skiott hann skipte sér j annan mann Oc af þi var þar nest sagt af hans hæilagum háttum meðr marg

hattaþum dygðar verkum er hann vann Þar nest var sagt fra þæim greinum er gerðuz millem hans oc konungsens meðr þæirre framm  ferð sem við hann var hofð þar til er hann hællt undan þi at hann sa þann sinn kost bliðaztan Nu af þi at thomas erkibyskup er nu a færð komenn þa byriaz þessor annnarr lutr sogu hans meðr þæima hǽtte At i fyrsto segir huerso huerium brægðr við hans brott huarf Epn siþan seger fra hans færðum meðr allum þæim græinum sem gioraz millem hæinreks konungs og hans meðan er hann var i frannz ok vttan landz þar til er gamla
        gamle konungr létr kruna vnga konung hær til hever veret fra þi sagt huert efne til þæss varð at sundrlyndi varð millem hæinreks konungsens ok erkibyskupsens með fullum fiandskap af konungsens hænde ok hans manna til thomas erkibyskups meþan er hann hiæzllt viðr i lande ok af þæim mæingerðum sem hann var angraðr ok mœddr meðr skyllðaðez hann til af nauðsyn at forða ser með flotta En nu skal fra þi segia er hann þoler firi kristz saker oc kirkiunnar sva lenge sem hann var j vtlegðenne Vm morgenen epter sem hinn sele thomas erkibyskup hafðe aðr vm nóttena gængit /v/t af klaustreno kemr vágvæiflegr kvittr oc rygglæike yfer hans mænn meðr rézlo oc otta af hans brott færð ok flótta En er hæinrekr konungr heyrer þetta verðr hann bæþe reiðr ok ryggr kallaðe þegar til sin byskupana ok aðra hofðingia meðr sinum raðgiofum spyriande huat til rááðs er takande En þæirra rááð ok rœþur samþyckiaz meðr þi mote at þæir sialver byskuparner skalo fara a herra pavans fund at kǽra fyri honum af þæirre micklo úró sem nv er j englande ok at þessarre væsolld vælldr enge uttan thomas erkibyskup þi at hann hæfer a sina eiða gængit ok konungenn sva sviket Ok þi dikta byskuparner þetta rááð nu mote thomase erkibyskupe at þæir hava meðr fastmelum konungenum a hænde bundetz meðr þæima hǽtte at huarer skolu heðan af oðrum fylgia ok með megne styðia ok styrkia j ollum þæim tilfællum sem verða kunnu j malum konungsens ok þæirra þeim er þæir æiga at skipta við thomas erkibyskup Þesser ero bæðe mæster ok rikazter af lioðbyskupum j englande er sva brægðaz thomase erkibyskupe en binda sek sva a hende hæinreke konunge sem nu var sagt En sua er af konungenum skipat at allt þat goðz sem thomase erkibyskupe heyrer til skal með naðum standa i fullum friðe meþan byskuparner ero i þessarre ferð þar til er þæir koma heim aptr til konungsens meðr herra pavans orðum oc skyrum orskurðum um þæirra mal Af þi gerer konungrenn þegar einn rennara út af sinne curia þann er þat kallar at konungrenn fyri byðr huerium manna at misþyrma nockorum lutum þæim er thomase erkibyskupe til heyra eþa under sek draga huarke iarðer ne nockot annat nema allt hans gotz skal nu standa fullkomlega meðr friðe hans menn skalo nu oc engenn þuinga ne þæim j nockoru þyngia Sva brugga byskuparner meðr oðru konungsens stormænne thomase erkibyskupe þann dryck til handa sem honum ok þæim kæmr j mikenn vanda þi at þæir með sinum raðum oc rœðum sitia nu vm hann flyianda at þæir fae hans sœmð allre sva fyri komet Nu huat er þæir gera meðr konungenum her um statt hava þæir þat oc hallda allt fyri satt Ok af þi verða þæir þegar a færð ... ... ok skal hann taka oll þæirra jnngiold sua frealslegha sem hann ætti þau rettlega En er sa time kemr sem byskupa eþa abote eþa priorr skal kiosaz þa skal konungr kalla saman þa lerþa menn sem honum likar at i hans kapellu kiosez einnhuerr j stað hins framarna farna meðr konungsens samþycke oc raþe hans raðgiava þæirra sem hann hefer til kallat at gera þenna kosning ok þar skal sa þegar i stað sem hann er kosenn gera konungenum homagium ok at hann skal uera honum tryggr oc trúr sem sinum herra til sins lifs oc lima ok allrar ueralldlegrar sœmþar hæille sinne vigslu aðr en hann er uigðr Þenna hinn attanda er sua seger Ef nockorr erkidiakn ella byskup hefer nockorum þæim manne fyri einhueria sanna sok til sin stefnt sem hann er af þæirre borgh kastala eþa bœ eþa nockorskonar eign sem konungenum til heyrir at hann svare þæim logleghum rettyndum er hann hafðe eigi villt koma ne rett gera þa ma hann forboða en eigi bannsetia fyrre en sa er fundenn sem hann helldr af konungenum valld yfer konunge þæim stað at hann late hann rett gera En ef valldz maðr af rœkez rett at gera ok hinn vile eigi rett gera kirkiunne þa er hann a konungs miskunn en byskup ma þa hegna hann meðr kirkiulegre hirting fyri sina sok Þenna dœmum ver af kristne guðs hhinn niunda er sua seger Ef lærðan mann ok leikmann skil a um einnhuern lut ok seger klerkrenn almusu vera oc af þi kirkiunne til heyra en leikmaðr seger læikmanna eign til heyra þa seae tolf logleger menn ifer malet ok dœme huat huarum til heyrir epter konungs vana firi þæim sem konungs ualld hefer i þæim stað Ok ef olmusu synez til heyra fare þa fyri kirkiu domara En ef þæim litz leikmanne til heyra þa fare þat mal a konungs garð eþa fyri hans justisa nema baðer se af eino byskupdœme eþa einne baronia Nv hefer huarrtueggi byskup eþa baron til nefnt se þa a þess garþe græitt sem næfndr er Skipaner þessar sem ero nv fyrrdœmdar ok kallaðer ero konungsens vanar j englande mǽtte ser huerium meþr skyrre skynsemð guðlegra laga sannar fyrdœmingar  saker finna ef þǽr vere eige huerium manne þo at hann vite eige miok miket af kirkiunnar logum ok klærkanna rett jamnskiott liosar sem þer ero heyrþar huerso þer ero alla uega guþe ok hans logum ok heilagra fæðra setningum ok þæirra skipanum gagnstaðlegar ok af þi meðr ollu mote ranglegar Her fyri tekr hinn sæle thomas erkibyskup utlægð meðr frendum ok fælagum uttan alla vægð þi at hann vill eigi þessum bolvaþum skipanum fylgia ok þeim framm hallda en samþyckia synðugum j þæirra rangyndum þa lætr hann sitt lif at lyktum sua harðlega sem hann deyr ok j guðs auglite fyri hans blæzaða nafne dyrlega Sem hinn virðulege faðer alexander pave almennelegre kristne guðs hever þessar guðrækilego heinreks konungs skipaner kristne guðs ok kirkio af dœmt ollum a heyrandum er viðr ero snyz hann til thomas erkibyskups ok seger Meðr þer broþer er linlegarr framm farande en nockorum auðrum ok þer meirr þyrfande þo at þinn glœpr ok þinna byskupa se sva liotr oc læiþilegr sem hann er ogurlega ræþilegr þi at þegar sem þu hafðer falleð villder þu rosklega upp risa ok kostaðer at koma þer j sǽtt en hefer siþan þolt sakar þins fallz marga lute þunga harþa ok miok fa heyrþa Sva bæiddiz þu ok af oss sem þu vart hæima j englande lausnar ok liknar sem þu feckt þegar af várre millde Nu af þi at þu fort sva framm epter þitt fall sem engenn gerðe sva annarra þa er þar fyre værþugt at ver linin þer nu meðr likn sva at þu kenner j þinum þrautum huggan oc herradom varrar vinattosamlegrar millde þi fullkomlegrar ok elskulegarr en aller aðrer lerðer menn sem þu hever fyri kirkiunnar frælse ok tru rettre af þinne goðfyse fleire lute ok meire fyri lateð fyri guðs saker en aðrer Meiri rián ok rekneng hefer þu ok af kirkiunnar ouinum þolt meðr þi vase ok vesolld er þu hever j þinum rekstrum a þek teket en nockorr annarra Meðr þeima hætte asakaðe alexander pave hinn séla thomas erkibyskup j fyrstunne meðr faðurleghum væl stilltum striðleika en þisa nest huggaðe hann hans bliðkande hann meðr milldleghum sœtleika moþur legrar hugganar Sem herra pavenn hever sva sagt biðr hann thomas erkibyskup væl fara meðr sino goðu orlofe til sins herbergiss UM mergenenn epter sem alexander pave sitr j nockoru naþulegho herberge með sinum brœðrum kardinalum kæmr þar thomas erkibyskup ok byriar sva sitt mal til herra pavans oc kardinala Fæðr miner ok sirar seger hann Engum manne er j nockorum stað lofað at liuga en micklu siðr nu her i guðs auglite fyri sialfum yðr Nv af þi at ek vil eigi liuga þa ia ek þi ok harmande viðr geng ek at minn væsell glœpr hefer þessor þyngsl hæilagre kirkiu ok kristne i englande upp vakt fyri þi sua at ak geck eigi i kristz sauða hus um dyrr þi at loglegr kosningr kallaðe mik eigi til þessa valldz ok virþengar hælldr var ek meðr konunglegre ogn ok vilia j þætta sœmilega sæte sk valld j sættr En þo at ek hafe þenna vanda nauðegr a mek teket þa hefi ek þat þo gort meiR fyri konungs saker en kristz huat er þa undarlegt at mer gange gagnstaðlega En ef ek hefðe gort sem miner byskupar mer mikilega a eggiaðo þegar er konungrenn hóf sina kǽru vpp a mek at ek skylldi viðr konungsens hot ok hæitan geva erkistolenn upp j kantia j konungs valld ok vilia mynde eigi þa kirkiunnar rettr at litlo verþa ef veralldleger hofðingiar skyllde hana slika gera sem þæim likaðe En almennelegre kristne guðs myndi af minum til tœkium u þarft ok miok daprlekt epter dœme iafnam liva þi at sva mynde huerr hofþinge sinum byskupe segia sem þæim kœme sliker luter til efniss Gefz upp ok ger sem ek vil Nu af þi at ek uillda viðr sliko sea þa dualþa ek þar til er ek kom a yðarn fund at gera sva sem þæir logðu rááð a En nu uiðr kennumz ek at ek kom j þetta valld ok virðing miok uloglega Af þi ugger mek at mer mane harðu hefna Mina mennt ok megen kenner ek ok þæim vanda ok þunga meðr engo mote nœgiaz er mer er bundenn Af þi geck ek minn erkistol upp heilagr faðer j yðart valld ok vilia at eigi berez sva illa at þar sem ek heiter hirðir ok hofþinge at ek verþa minne hiorð til uheyrilegrar rapanar sakar mins litilleika Sem hann hever sva sagt dregr hann þegar sitt vigslu gull af sinne hende bað hann kiosa þa cantuariensi kirkiu annan matkara ok maklegra hofðingia þann er meðr staðugum sterkleika standæ fyri guðs folke þi at ek byskups nafn berande fylle ek eigi ne framme hefe ek byskuplegt embætte Sva lykr hann sinne tolu at sialfr alexandr pave meðr ollum þæim sem við ero komaz viðr ok fælla táár ok uttan undr er þat eþa huerr man eigi af sialfs sins huggœðe viðr komaz er hann heyrer sliks mannz sua hryggelega rœþu lesna Sem thomas erkibyskup hefer sva sagt vikr hann nu meðr sinum monnum ut af j æinn stað er af þilikum hans orþum ok með ferðum verþa geyse uglaðer þi at þæir virða hans orð sva at hann man siðan alldre upp reist fa Af þi ræþaz þeir sitt raðleyse ok þickiaz varla vita huat fyri þæim man En j annan stað tekr alexandr pave at tala meðr sinum brœðrum kardinalum af þesso ... ... þilikum ufriðarens storme En þo tekr hans hiarta þat harðla fast at hann ser þilika fyri augum ser daglega ok ma þæim þo litla eþa enga huggan gera Ok hann sva sættr millim þess angrs er hann fæck af /v/friðar storme hæinreks konungs ok þæss ryggilega harms er alla vega at honum þryster sakar sinna harmulega frænda ok er daglega drifa flockum fyri hann tækr hann sva mart harmsamlegt hogg j sitt hiarta sem þæirra fiolð er hinna fatœku er fyri hann koma Af þi ma þat væl segiaz at af þilikum mannraunum gerez hann sannr martir aðr en hann fenge sáár af suerðum sinna ovina Sem hinn virðulege herra alæxander pave spyrr þetta hit udœmilega hæinreks konungs til tœke verðr hann úglaðr viðr harmande sva grimma gerð ok faheyrða framferð Ok huar sem þessor tiðende flytiaz fyri konungum ok aðrum hofðingium urðu aller mæire menn oc minne rygger fvrþande sva fyrdœmælegt til tœke en harmande þann goða guðs vin thomas erkibyskup er slikt þoler meðr sinum mickla fatœka fiolða Sem flæire koma fatœker a ærkibyskupsens fund en hann fae nockot fyri ollum séet sendær hann þa meðr sinum auðmiuklegum bœnar bræfum j ymiss lond til sinna vina ok kunningia ok allra þæirra sem honum þicker hællzt von a vera at hans vilia mane her um gera ok þæim mvne hællzt til naða vera Sem þesser er bræf bera ok þyrfande ero finna þa er þæir ero til sender ero þæir þegar af ollum væl ok goðmannlega kænder bæðe sakar hatrs ok hærmðar viðr þa er sva uheyrelegt verk hofþu meðr sva micklum niðingskap gort sem sakar vinatto viðr þann goþa mann er fyri þæim bað ok þa sende Meðr sva micklu mote gerer guð viðr þessa at a skommum tima er sva meðr guðs miskunn ollum þessum fatœka fiolða fyrir set at engenn af þæim finnz þurfande nema marger ero nu i vtlægðenne selegar sætter en þæir varo aðr j sialfs sins fostr lande vpp fœdder SEm miskunn guðs meðr vinsælld thomas erkibyskups hever sua fyri þessum fatœka fiolða sǽt sem nv var sagt gerer hann guðe þacker her meðr huglæiðer thomas erkibyskup meðr sialfum ser ok skil at þessarra þuingan þynger miket hans utlægð ok aukar hans angr Nu af þi at hans hugr er nu allr hátt upp hafðr ok hans hiarta er nv birt meðr lioma guðlegs lioss sua at hann girnez enskiss nema lika guðe þa skipar hann ser harðara lifnað sva sem þesser hiner utlægo þole af hans volldum sua mickla væsolld Vm framm þat harða harklæðe er hann berr iamnlega ok um framm þa disciplinam sem hann tekr huersdaglega leynilega finnr hann ser þann hátt at fægra sitt umliðet lif meðr er hann vill giarna fyri guðs saker vpp a sek taka En þat er sva at hann kallar þann broður til sinn er honum þionaðe at borðe a nockorum dege seger honum einum lagt ok leynilega at hann sæte honum meðr þæim riklegum rettum er sialfum honum voru sætter slika rette sem brœðrum j klaustrino biugguz almennnelega biðr hann fara meðr þessu sva leynilega at engenn mege grun af hafa þi at hann vill nu þæim einum fœðaz at hann likez sva brœðrunum i fatœkdóme fœþunnar sem hann var þæim likr j klæðabunaðenum Nu liða sva nockorer dagar at hann hever enga fœðu nema þa æina er cycestrensis regla byðr at hafa en su er þurr ok þeflauss Enn er hann hever sva harðlega lifat um stund fǽr hann epter fáá daga mikenn kranklæika sva at hann lægz þegar j ræckio þi at hann hafðe jamnan veret fra fyrsta tima sins alldrs miok sællega upp fœddr ok at þi æirer honum eigi sva fatœk fœþa Einn af hans hæimollegum vinum verðr varr af sialfum honum huat er þi vælldr at hann þoler sua hart en þo æigi fyri aðra skylld verðr hann varr en þa at erkibyskupenn fǽr eigi længr leynt sakar sua akaflegs kranklæika sem hann hefer En þegar sem sia verðr viðr varr af huerio efne er erkibyskupenn hever þenna harða siukdom fenget þa rǽðr hann erkibyskupenum þat þegar at hann nœre sek meðr þilikarre fœpu sem hann hallde hæilso sinne ok hans vane var at hafa Hinn sæle thomas gerer sva llætr sem hann var vanr væl oc virkulega matbua nœrande sek sua með þilikarre fœðu sem honum til heyrer meðr sva agǽtu hófe sem fyrr var sagt at hann tok huerge mæira af fœþunne en natturolegh nauðsyn krafðe ok er hann j stað al hæill THomas erkibyskup er nu sem sagt var meðr gramunkum i pontiss ok hefer hann nu sua nockoru miket af ueralldarennar goðs sem hann ma vera uiðr hans frændr ok fælagar ero aller landflæmter her ok huar meðr okunnum monnum dræifðer hann ok þæir fyri olmusu mænn hafðer ok halldner En hæinrekr konungr af englande sitr nu i sino uallde með micklum rikdóme En af þi at allum goðum monnum fannz miket um þat grimþar uerk er hæinrekr konungr hafðe gort viðr vine oc frændr thomas erkibyskups ok sialfan hann huar sem þat for meðr monnum þa sændaz hofðengiar mænn j millem ok orkaz hugar a at þæir gæte nockot at gort sakar uirðingar ok vinskapar viðr hinn sæla thomas ærkibyskup þæir rita ok til konungs j englande af þessu sama efne biðiande hann gæfa guðs manne frið oc naðer meðr þæim sem honum til heyrer Sva skripar ok alexander pave til konungsens af englande með sama hætte kæmr sua um siðer með goðra manna flutninge at fundr er stefndr j frannz er a kueðenn dagr oc staðr j huerium er konungr af englande skal finna herra pavann þicker þat likaz vera til at friðrenn formærez millim kirkiunnar oc konungdomsens ef heinrekr konungr finnr herra pavann En hæinrekr konungr seger sek vilia finna herra pauann ef thomas erkibyskup er ecke a þæim funde ella seger hann sek ecke eyrende eiga a pava fund ok eigi uill hann herra pauans andlit sea nema thomas erkibyskup se langt jfra Þessa uerðr thomas erkibyskup varr at hæinrekr konungr vill engan fund hallda þann við herra pauann er hann er viðr Af þi skrifar hann ærkibyskupenn þegar til herra pauans birtande honum i sinu bræfe at honum er enga lund talande meðr konunge af englande nema hann se uiðr þæirra rœþu Seger fáám monnum hans skaplynde kunnare en ser en kueðr þat eigi allra vera at skilia hans uilia huerso slætt eþa sœtt er hann talar eða huerso myrkt er hann kann mæla þa er honum þat likar ok ef sa er eigi nærre sem hans veler kenner af myrkum hugum framm læiddar marghattaðs hiarta ok þær þyðe ok liosar gere þa ma huerr maðr sem æinn er eige kann hans skaplynde af hans marghattaðum malum ok hans slœgðum tœlldr verða Verðr konungenum ok kunnegt huat nauð er þer þoler eða til huerra luta er þer fulla nauðsyn hafet j þilikum vaða oc vanda sem þer standet þa man hann þegar hallda mote yðr sino vallde Sem þetta bræf kemr til Alæxandr pava virðaz honum þessor orð vera væl sogð oc synez þetta vera væl sagt ok sonn rœða Af þi likar herra pauanum at skrifa bræf til konungs af englande sem hann gerer j huerio er hann seger sua suarande þæim hæinreks konungs orðum er hann sagðe sek eigi sia vilia alexandr pava ef thomas erkibyskup være viðr þat er huarke heyrt af verolldinne ne af roma kirkio gort seger alexander til hæinreks konungs sakar þyckio nockors hofðingia at hin romuerska kirkia hafe nockorum þæim af sinum naðum ut kastað er þuingan oc harðynde hever þolt fyri guðs ast oc hans rettyndum Ok allra sizt hefer hon þat gort við þa er sva ero kunner oc sanner uorðner at dyrlegre dygð viðr hæilaga kirkio ok hennar klærka sem hinn goðe maðr thomas erkibyskup er vorðenn Hæver ok sannr guð þat valld postolego sǽte gævet ok þi þat skylldat at þat skal ollum viðr hialpa sem fyri þa skylld þola angr ok eymð ok utlægðer taka a sek at þæir fylgia guðs logum ok kirkiunnar rettyndum jamnvæl mote konunganna raðum oc reiðe ok þæirra ranglatum raðgiofum sem mote ollum oðrum þæim er meðr grimð ganga upp a guðs rett rænannde hans kirkior ok klærka þa vallde er þæir hallda af sialfum guðe epter þi sem huerium er af kirkiunnar halfo skipat j sinne stett meðr þæim rett sem sialfr guð ok hæilager varer fæðr hafa fyri oss skipat ok sætt Sem sendemænn hæinreks konungs er þænna tima vóru a paua garðe verþa þæs varer vænda þæir þegar hæim a vægh rygger ok stygger bærande honum hæinreke konunge þessor herra pavans orð Enn er hann hefer þau yfer leset uerðr hann sua reiðr ok oðr sem reynez ok siðarr segez Sem hæinrekr konungr uill meðr engu mote sœkia fund Alexandrs paua uerþa þæirra orð enskiss uirð sem her hofðu gott til lagt En uirðulegr herra alexandr paue færr þetta epter or frannz ok snyr til róms Thomas erkibyskup fylger honum framm til bituricensem borgar þar tekr hann gott orlof af alexandro pava með blæzan en siðan snyr hann aptr til pontiniakum Fra þessum tima siaz þæir alexandr pave alldre siðan j þesso life Thomas erkibyskup sem hann kæmr aptr j sitt klaustr snyz hann fra hæimenum meðr ollu liver storum heilaglega miok einslega fra skilðr verollddenne ok hennar uirðeng fullkomlega varðvæiter sek með litilǽti heilagra naða leynilega aullum sinum hugh ok hiarta andlegum lutum alitande guðlegan uilia um allt framm uirðande Sua mickla elsko hæfer hinn sæle thomas erkibyskup nu a hæilagum ritningum at nalega uar su enge stund millem reglulegra tiða at hann stúdere eigi i guðlegum ritningum sem raúner berr a þi at hann leyser opt bætr sterkar ritningar oc myrkar spurningar meðr sannleik skyrrar skilningar en þæir er hann heyrer SEm hinn sæle thomas erkibyskup stigr upp j sua halæita kraptanna hǽð sem nu uar sagt auundar sa hinn ille ande ok hinn forne fiande allz mannkyns hans sua hæilagt lif sa er jllgræse kastar i guðs akr kuæikande sua storm ok sturlan j kristne guðs Þat angrar diofulenn nu ok einkannlega at hann fǽr hueruitna heruilekt aptr kast i ollu þi sem hann girnez mest Engan framgang ne vinneng sér hann sek ok fa af skiptum þæirra thomas erkibyskups Af þi bæiskazt hann nu enn meðr nyio ok meðr bolvaðu avvndarennar galle mote thomase erkibyskupe kloksamlegt kapp a þat leggiande at hann kome thomase ærkibyskupe sem fyrst or þæim agǽta lifnaðe er hann væsell uerðr nu fyri luta af þi þoler hann nu eigi at hinn sæle thomas se lengr i pontis Fyri þessa skylld hefer hann sek til hiarta hæinreks konungs af englande honum mikilega a æggiande at hann late thomas erkibyskup eigi længr meðr sua hæilagum naðum lifa i pontis Nu af hans a æggian sem æigi er utrulegt sender hæinrekr konungr af englande abotanum af pontis ok hans brœðrum sitt bræf meðr horðum orðum ognande þæim mikilega hæfndum ok harðyndum ef þæir hallda hans ovin ok motstoðu mann thomas erkibyskup lengr meðr ser til þess at hann striðe or þæirra klaustre sem or j uruggum stað mote honum unáðande sua allt hans rike Sem hinn sæle thomas erkibyskup verðr þessa varr kallar hann sina kompana a tal sægiande þæim huersu horðum orþum er heinrekr konungr hefer teket abotann ok alla hans brœðr fyri þa sok er hann er þar ok ef þæir hallda mik lengr meðr ser seger konungrenn þa skalo fa fyre þat fullan ufagnat en ek uil æigi at þæim læiðe þat með nockoru mote af mer er þæim skaðe miket ne litet þi at þæir ero þess allz kostar ouerþuger sakar þess mickla manndoms er þæir hafa oss i þilikum nauðum ok varum nauðsynium mænnelega synt Af þi skal ek sem skiotaz uttan allan duol fra þæim fara huert sem ek fer eþa huar sem ek gæt þann stað fundet er ek mege hallda mino hofðe varum drotne af minne miskunn mer ok minum utlagum fyri seande þæim er himensens fugla fœðer en iarðrikissens lilior pryðer ok klæðeR Nu sem hinn sæle thomas erkibyskup fær þessarra naða eigi længr noteð sem pauenn hefer honum i skipat vttan munkarnar fae af hæinreke konunge skammer eþa skaða þa sender hann þegar j stað mænn til franka konungs þa er honum gere kunnekt huat sok til þess er at hann fǽr eigi lengr ueret i pontiss En er loðuiss konungr heyrer huar nu er komet undraz hann storlega miok segiande ollum þæim er uið oro meðr hvæim hætte er hæinrekr konungr hefer nu enn framm faret mote thomase erkibyskupe Sua seger hann ok huerium harðyndum er hann hefer ognat munkunum ef þæir hallda erkibyskupenn þar lengr En siþan mæler hann sua til munkanna optlega hit sama segiande Heyret nu seger hann hiner hæilagu huar komo nu yðr hin guðlego hæit ok hinn reglulege hæilaglleikr huar kemr hann nu Se seger hann at þæir ottaz ognær iarðrikiss manna er ver truðum her til verolldenne dauða vera ok snuaz nu aptr af þi guðlega gœzku uerke er þæir mannlega upp hofu rekande nu fra ser utlægann firi guðlega sok ok sannynde sakar stundlegra luta þæirra er þæir segia sek hafa lateð ok meðr ollu hafnað fyre guðs saker Sem hann hefer sua sagt mæler hann sua til þess er sendr var af erkibyskupsens hænde hæilsa seger hann vin minn ok herra þinn thomas erkibyskup ok seg honum sva min orð at ek skal þo æigi fyri lita hann at hæimrenn hafne honum ok þæir eigi siðr er hæimunum synaz dauðer ok honum kallaz hafnat hafa Sua skal ek ok meðr honum hallda mote minum manne hæinreke konunge huat harþyndum er hann fœrer at honum þæim skal ek ok uiðr hialpa er fyre guðs saker ok sannz rettléttiss þoler ofrið Gere sa goðe maðr af þi varo vallde kunnekt huern stað er hann kyss ser til jvero j uaro vallde ok skal hann þann buenn fyre finna Sem erkibyskupsens maðr heyrer konungsens orð þackar hann honum mikilega sinn herra dom ok tekr sua orlof at hann verðr þegar a færð Segiande thomase erkibyskupe konungsens orð er hann finnr hann ok alla konungsens rœþu greiner hann fyri honum giorsamlega birtande honum at hans valld er epter vilia at vælia ser þann stað at vera i j hans rike sem honum likar Thomas erkibyskup þackar guðe ok þæim goða konunge er honum tér sua mikenn herradóm en kyss at vera j senoniss þar sem Alexandr pave sat vm stund sakar mikels nogleika goðra þarfynda menn siðsamer oc hœuersker einkannlega við utlenzka mænn sœter j samrœðu ok fogrum felagsskap Hinn signaðe thomas erkibyskup er nu buenn til senonem borgar sem hann hafðe veret tuau ár j pontis Thomas erkibyskup sem hann riðr i brott af pontis stefner hann til sainz Mart manna fylger honum ut af klaustreno ok a uegenn Enn er þeir snua aptr meðr hans goðu orlofe kæmz hann viðr ok klœckr Abotenn af klaustrenu er honum fylgðe sem hann ser erkibyskup fælla tár fyre smár hann erkibyskupenn i sino hiarta til hans sua talande huat gere þer Vndra ek at sua stoðugr maðr ok sterkr sem þer eroð skaluð nu uera fallner i kuenslegan væiklæika eþa huat nu þa þickez þer þurfa penninga Eða fliota yðr fyri þa skylld tar ut af augunum at fǽre fylgia yðr en þer uilldet ok minne þionostu væitez yðr en vant var þa er þer satuð i yðarre sœmð með nogre sælu Nu latet i lios ok seget huat þer vilet eða huers þer viðr þurfet en varr litillæike skal þat giarna gera epter þi sem hann vinnz til sem yðr þicker væl vera ok yðr til heyrer Thomas erkibyskup suarar Ecke er þessarra sem þer hafet upp kastað auðru
vis væit viðr en þer hygget herra Miner lifdagar manu skiott liða Skamt man at biða at þæir luter manu fa enda sem sialfum mer til heyra Minn drottenn virðez at birta mer sinum þræle ok fyre  segia i suefne j nott er var huilikum dauða er ek man deyia ok mæðr huilikum hǽtte er þat man verþa Af þi kann ek þer þat meðr sonnu segia at manndrapara suerð manu mer at bana uerþa Nu þa seger hann abotenn Man tu pinslar vattr verþa J huerio likiaz þæir eþa huat kemr þæim a samt viðr guðs pinslar vatt er hann ætr sœtt oc dræckr dyrt Ecke koma þæir ser væl saman ok eigi koma sitia þæir meðr samþykt eitt sǽti valenn vin dryckr epter vilia ok dyrlegr dauðans pinslar  dryckr fyre guðs sakar druckenn Hinn sæle thomas erkibyskup suarar honum abotanum sua Viðr gengr ek þi at mer lika sva lystileger luter ok at ek em giarn upp a slika lute Af þi ma þat vera at ek fa eigi hœft hof i slikum lutum meðr þi at miatt er mundangs hof En allt at einu at ek se synðugr þa er guð þo goðr sa er meðr sinne miskunn visar ranglatum a rættan vægh ok mer ouerþugum virðez at birta sina leynda lute Af þilikum orðum hins sæla thomas erkibyskups væx honum abotanum ofsa mikel forvitne a hueim hǽtte er þetta mman verþa eþa viðr vita Af þi læitar hann fast epter ok biðr mikilega at erkibyskupenn gere honum grein a hvæim hætte er þetta man verþa Nu sem hann sœker þetta fast suarar honum hinn sæle thomas sua Herra abote seger hann ok þo at þu ser mer hæilnollegr þa man ek þer af þessarre syn ecke segia fyrre en þu hæitr mer þi at þu later þetta sama leynt vera sua lenge sem ek life Abotenn hæitr þegar Hinn sæle thomas mæler Sua syndez mer i suefne herra abote a þessarre natt sem ek vǽra j kirkio nockore en eigi vissa ek i huerre þar þotte mer ok vera alæxandr pave meðr kardinalum hæinrekr konungr af englande var ok þar Mer þotte sem við hæinrekr konungr geingimz fast a ok þrættem meðr micklum kappe pauanum ok hans kardinalum við verandum ok a heyrandum ockra dæilu Ek þottumz slikt framme standa sem ek gat fyri kirkiunnar sok mote konungenum Herra pavenn fylgðe mer ok fulltingðe mer ok kirkiunnar sok ok mino male En kardinales fylgðe konungenum huat er þæir mattu mest J þi sem mer þotte ockur konungsens deila akovvzt vera liopu framm fiorer Riddarar vavæiflega miok akaflega gripande mek þegar þaðan i brott af þæirra asynd En er þæir varo þar komner j þæirre somu kirkio sem þæim likaðe þa þottu mer þæir hogga sva miket ok vitt ofan af mino hofðe sem rakað var Ok meðr ollu þottu mer þæir minn haus af mer sla Sua miok þotte mer þa alla væga at mer þreyngia at ek þottumz mitt lif þar sua lata Nu vǽner mek ok true ek sannlega fyre þessa guðlega vitran nema ek fallerumz at minn dauðe man sua harðr verþa sem ek vǽne at hann verþe oc dyrlegr fyri drottne En þat vil ek at þu viter at ek ryggyumz eige af þessarre vitran fyri hueria er ek gere hælldr hinum hǽsta guð sua halæitar ok micklar þacker sem ek vinnumz til nema hælldr harma ek ok syrge ek sarlega sakar þæirra er mer fylgia er sua marga lute hafa fyre mina sskylld þolt þi at ek væit utan ef at mer af slægnum ok dræpnum dræifaz þæir ok manu þa fara miok ville raða sem þæir sauðer er ser hafa engan hirþingia Þessa samu syn seger hann ok abotanum af valle lucenti sinum vin oc goðum fælaga þiliko skilorðe a sætto sem viðr hinn annan at hann hæitr honum þi aðr at hann skal engum manne segia þar til sem vitranen birtez berlega En af þi sagðe hinn hæilage thomas erkibyskup abotunum þessa syn at hann villde at þæir hællde hænne i sinu minne þar til sem sua birtiz sem hon fyre boðaðe at þæir mætte þa segia sannynde af þessarre syn huersu hann sialfr hafðe þæim fyri sagt aðr en framm kom at hans liflat uerðr alla læið meðr þæim hǽtte sem vitranen til visaðe ok sialfr hann fyri sagðe at uerða mynde Abotar þæsser giora sem þæir hiæto þægia ifer þessarre vitran þar til sem erkibyskupsens dauða dagr birter hana opinberlega meðr þilikum dauða sem guð gaf honum at þola fyri sino blæzaða nafne Thomas erkibyskup riðr nu sem ver sogðum til senonensem  borgar enn er hann kemr j borgena gengr huge erkibyskup meðr lærðum monnum ok læikfolke miok glaðlega mote honum hann finnr þar sua fyre buet sem loðuis konungr hafðe honum fyre hæitið þi at konungrenn hafðe þar aðr sua rað fyre gort at hann skyllde þar enskis þess hafa skort er hans ok hans menn þarf at hafa Sua gængr þat ok allt fram bæðe væl ok noglega En huert sinne sem loðviss konungr kæmr til borgarennar ... ... oc tva erkidiakna Galfrið ridél af kantarabyrge ok erkidiakn rikarð af peitu borgh meðr ollum hofðingium i englande til þess at þæir late þessar skipaner sua halldaz oc varðvæitaz sem hann byðr oc þæir vita at hann vill En þesser menn flytia þessar skipaner vm england Vinier prouicecomes ok galter af grimsbœ vicecomes En þessor er heinreks konungs hin fyrsta skipan er hann sǽtte mote alexandro papa oc thomase erkibyskupe at huerr sa er hann uerðr at þi kunnr ok sannr at hann berr þau bræf alexandri papa ella thomas erkibyskups til englandz sem nackorskonar banne eþa forboðe kaste a landet se hann þegar tekenn ok af ollum riaðr oc rekenn ok hafe slika refsing uttan alla duol sem sa a at hava er hann suikr allt riket undan konungenum en sǽlr sialfan hann við verþe Þessor er onnur at engenn klærkr ne nockorr klaustra  maðr fare út af englande ne til englandz uttan hann hafe valldz manna bref af englande meðr ef hann ferr suðr um sio en konungsens ef hann færr sunnan aptr Verðr nockorr at oðru kunnr ok sannr se hann þegar tekenn oc j myrkuastofu rekenn Þessor er hin þriðia at engenn skal huarke til pavans ne thomas erkibyskups appellera Þessor er hin fiorða at enge maðr j ollu englande hallde þat þing sem pavans bræf bioða eþa thomas erkibyskups þi at engenn skal þæirra bræf heyra ne þæirra boðskap hallda verðr nockorr at oðru kunnr oc sannr se hann þegar tekenn ok j myrkuastofu rekenn Þessor er hin fimta er konungrenn fyri byðr huerium manne j allu englande at bera nockorskonar bræf pavanum eþa thomase erkibyskupe eþa nockorn boðskap brott or englande huarat sem lǽrðr eþa leikmaðr sender Þessor er hin sǽtta at huerr sa er þat bann eþa forboð hælldr sem alexandr pave leggr a landet eþa thomas erkibyskup huart sem hann er helldr lǽrðr eþa leikmaðr se þegar uttan alla duol af rekner rikeno meðr ollum sinum frændum ok felagum snauðer j anauð en fe þæirra falle allt i konungs garð sem Þessor er hin siaunda at iarðer þæirra manna allra þeirra falla j konungs garð sem Alexandro pava ella thomase erkibyskupe fylgia j nockoru eþa styrkia þæirra valld oc vilia oc allra þæirra sem þæim til heyra meðr huerium vegh vigslu eþa vallde karlmaðr eþa kona eþa huerrar slektar sem hann er Þessor er hin attanda at alller þæir klærkar sem vttan  landz ero ok eigner eþa ingiolld eiga j englande se a minter af ollum valldz monnum um allt landet at þæir kome sua til englandz aðr en þrir manaðer ero fra lysengenne liðner sem þæirra vilia sinn visa eyre hafa eða nockorn tima til englandz koma en ef þæir koma eigi innan þria manaðe falle oll þæirra ingiolld j konungs garð Þessor er hin niunda at konungrenn bannar huerium manne at giallda ruma skatt pavanum helldr lǽtr hann sina mænn hæimta ok saman taka ok i sinar fehirðzlur leggia þi at hann vill þat af honum gera sem honum likar En af þi at byskup af lundunum oc byskup af norvik forboðaðu land huga jarls sem pavænn bauð þæim lysande þi banne um sina byskupdoma sem herra pavenn sialfr hafðe a hann kastað þo at þat være mote þæim vanum ok sætninghum sem heinrekr konungr skipaðe viðr klarendun þa skalu þæir vera a konungsens miskunn oc se þo aðr a minter af veralldlegum valldz monnum at þæir gange eigi sva fast mote konungs vanum oc hans vilia at hann eþa hans iustisár nae eigi þar fyri sinum rettyndum SEm æigi liðr langt heðan fra þi er þessar skipaner flytiaz um england kallar heinrekr konungr saman nockora byskupa ok abota j lundunum meðr þæim þi at hann vill eiga tal viðr þa oc heyra þæirra rááð ok rœður huat er likazt er likaz er framm at fara mote thomase erkibyskupe En þæir gefa honum þat ráád er sialfer þæir taka at appelléra enn af nyio mote thomase erkibyskupe þi at þæim er a þi mikill ræzlu uggr ok ótte at hann kaste skiott harðre hirting yfer konungenn ok alla þa fyre þau hin guðrækilego til tœke er hann gerer upp a kirkiuna ok herra pavann ok byskuparner styrkia meðr honum bæðe meðr orðum oc illgerðum Vita byskuparner þo at þæir fylge konungenum at konungrenn hefer sua hart ok haðulegt heruirke gort en þæir samþykt upp a kirkiuna j englande j hermð viðr alexandr pava oc thomas erkibyskup at sua guðrǽkileg grimð var i þi lande alldre fyrre heyrð Nu af þi at þæir hava her af sára samvizko þa þa fellr a alla þa ræðilegr ótte meðr horðum hugsóttum ok gǽta nv uarla skilt meðr huerium hǽtte er þæir mega lifa ser viðr verþugre hegning er þæim þicker sialfum visa vón saker sinna vandra verka at þæir kome at hondum skiott Fyrster af byskupunum þi at þæir þickiaz appellera þæir er alla gotu hafa þat til lagt millem konungsens ok thomas erkibyskups er illt var oc uþarft oc um þat daglega liggia at herða konungsens hiarta mote thomase erkibyskupe œsande hann fram meðr þi boluaða sundrlyndiss saðe er þæir sa iamnlega millem hans oc thomas erkibyskups Byskup exoniensis vill meðr engo mote appellera oc eigi gæta þæir honum með nockoru mote til komet En byskup rofensis gerer ser skropa sott oc leggz hann siukr kuetz eigi mega fyri þa sok koma til konungsens Byskupenn af vincestr sender sitt bræf til þessa fundar i huerio er hann af  sakar sek sua Af þi seger hann at ek em af hinum hǽsta byskupe kallaðr þa gere ek enga appelleran Nu af þi at hann kuezt af hinum hǽsta byskupe kallaðr vera þa hyggia þæir aller at herra pavenn er héstr er allra byskupa a iarðrike hefðe hann a sinn fund kallat En sialfr hann setr ser i hug hinn dyrasta domara Iesum Christum hinn hǽsta byskup fyri huers domstol er hann væit sek skiott koma manu ok sin verk ok vilia þar til probs bera gerande guðe grein af allum þæim þi at hans lifdagum liðr fast Thomas erkibyskup sem hann spyrr i frannz huat harðyndum er heilug kirkia þoler af heinreke konunge j englande harmar hann ok syrger at konungrenn fell i þilika folsko geranda sua uheyrelega glœpsko upp a guðs kristne oc herra pavann at bæðe er ryggilekt at rœþa ok ræðelegt at heyra En þo at hugr hins sæla thomas erkibyskups hitne mote hæinreke konunge af þi hæilaga vandlǽte er hann hefer meðr sannre elsko guðs fyri kirkiunnar loglegum rettyndum þa uill hann þo fyrre rita til hans meðr bliðum orðum en kasta a hann nockorskonar harðyndum sem hann gerer þi at bæðe skrifar hann til konungsens hin bliðazsto bræf meðr foðurlegum andlegum aminnengum Sva sender hann oc til hans vitra menn ok goðgiarna biðr hann gefa heilagre kirkio frið j englande en vanuirða hana eigi lengr meðr sua faheyrðum framferðum sem hann syrger nu sarlega af seger hann Sva skrifar oc Alexandr pave bræf til heinreks konungs j huerio er hann byðr honum at læggia niðr illzko en taka j staðenn gœzko með guðlegre vitzko oc elska þann sem hann hever gort slikan mann at hann ma af veralldlegre virðeng ok vallde huat er hann til lyster en seger at þat er eigi allt lofat at gera er til lyster framm at fara ognar honum guðlegum hemndum ef hann lytter æigi af sinum rangyndum er hann mote guðe striðande upp a kirkiunnar virðing meðr margfalldlegre suiuirðeng Alexandr pave skrifar ok til Rothomagensem erkibyskups ok konungsens moður er forðum var keisariana hann skrifar ok til tueggia byskupa j englande herefordensem oc londoniensem oc byðr þæim at bera þessor bræf framm fyri konungenn oc flytia huat er þæir gæta biðiande konungenn at hann gere hæilagre kirkio naðer en late thomas erkibyskup i friðe fara heim til stols sins at styra þi folke sem hann er ifer skipaðr Þesser gera sva finna konungenn flytia fyri honum sem pavenn bauð en fa ecke at gort Byskup herefordensis oc byskup londoniensis fylgia konungenum /v/t j valleam sem hann færr þanneg til striðs berande pavans bræf meðr sér oc sysla allz ecke nema fa hin samu suor af konungenum er þæir biðia hann taka thomas erkibyskup aptr j landet konungrenn biðr hann sva frialsan heim fara sem hann for sialfraðe brott byskup gillibert londoniensis hafðe skrifat herra pavanum aðr af sinum flutninge oc konungsens andsuare stoð þar sua j at hann af eggiaðe pavann at kasta nockorre harðynda hirting a heinrek konung eþa land hans Af þi þicker monnum þat likt vera at hann flyte þenna boðskap meðr litille alvoru viðr konungenn einkanlega þo þat meðr minnzto mote til goðs sem thomase erkibyskupe til heyrer þi at hann hirðer oflitið vm at kantuariensis kirkia syrge fra vero sins hofðingia oc eigi liggr honum miok a hiarta huat vanrétte eþa rangyndum er oll heilog kirkia þoler nu j englande En hinn virðulege herra alexandr pave kristninnar sterkr stolpe rœrðez huerge fyri þat sem byskupenn ritað hafðe ok æigi vikr hann sinum hugh ne hiarta epter sva rongum rœþum þi at hann kænner þann fullgiorla er þat briost berr er þilikt raðleysi /v/t gaf helldr vill herra pavenn væl fyri sea cantuariensis kirkio vegsemð oc hennar vallde þat vill hann oc allt hallda er hann hiæt hinum sǽla thomase erkibyskupe honum til virðingar epter þi sem hann skrifaðe til hans aðr en hann fœre j útlegðena en þat er sva Ver vilium broðer sagðe Alexandr pave til thomas erkibyskups at þu viter oc truer þi vttan ef oc hallder þat sua fullkomlega meðr váro vallde at þu ser engum manne skylldugr at lúta ne lyðne veita vttan romaborgar byskupe einum A þeima tima er alexandro pava þat kunnegt gort at Rogeirr eboracensis erkibyskup hefer latet bera kross fyri ser sem hann hever farit um syslu kantuariensis erkibyskups mote allum vana kantuariensis kirkio ok hennar formanne til vanvirðu dragande sva vnder sek meðr drambe vegh oc virðing thomas erkibyskups Þar af skrifar herra pavenn til erkibyskupsens af iork fyri bioðande honum at hann dirfez at draga þat under sitt valld er thomase erkibyskupe til heyrer en engum aðrum Nu sem erkibyskupenum af iork koma þessor bræf fra herra alexandro papa meðr harðum hirtingar orðum er hann skil sek vera niðr sættan af sino ofstœre ok fyre þann sialfs sins kross sua kualðan sem hann bar þar aðrum til smaanar er hann var ecke til valðr þa stefner hann til sin gillibert lunduna byskupe ok byskupenum af sarisber meðr aðrum byskupum ok gerer sina appelleran mote thomase erkibyskupe ok sender honum skrifaða meðr þæim dagh sem hann a nefner Sem byskupanna bræf koma til thomas erkibyskups skrifar hann onnur mote suarande þæim meðr allre þolinmœþi oc hugar hogvære hirtande þa meðr sinum hialpsamlegum aminnengum fyri þa úro er þæir reisto millem kirkiunnar oc konungsens hueria er þer suiuirðet sialfer meðr horðum framm ferðum þar sem þer ætttið segir hann at styðia hana ok styrkia ok hænne alla vega epter yðro vite meðr goðvilia viðr hialpa Mikilega a minner hann þa at þæir elske frið oc farsælld heilagrar kirkio legge sek alla þar til at hennar uppreist verþe sem fyrst meðr þæim rette er sialfr kristr hever henne sett oc goðer guðs viner hava fyre oss varðvæitt huerium sem þat er mote eþa huerium sem þat er meðr En allt at einu at hann a ægge þæim af sinum goðuilia væl at gera þa uerpr hann þo sinum orðum j vind viðr þa ok meðr ollu ecke vilia þæir hans heilræðe þeckiaz þi at þæim lyster at mœþa hann meðr sinum motgange en honum byriar at þola rangynde af þæim HEinrekr konungr sem hann hugleiðer ser hann at æigi lyðer at sva fare lenge framm Af þi sender hann þisa nest bræf til herra alexandrum papa j huerium er hann biðr herra pauann hælldr dramblatlega meðr storum oc sterkum orðum senda nockora þa af sialfs sins curia er yfer siae þann mickla vanda er þæim er komenn til handa Sem þæssor bræf koma til herra pavans vill hann nu giarna huat gott til leggia er hann framast gætr Af þi sender hann til englandz tva legata af sialfs sins curia sem konungrenn bæiðezt Vilhialm prest kardinala heinreks konungs hinn mesta vin sa er helldr vill sem sialfr thomas erkibyskup seger af honum minka klerkanna rett en auka hueruitna hofþingiunum fylgiande þæirra rááð oc rike hueruitna meðr sinne þionastu aukande helldr en hann vile under konunganna stygð afla ser guðs miskunn dygð með Annarr kardinalenn diakn at uigslu hæiter Otho sa maðr er meirr þionar rangre agirnd en rettre astundan ok ef þesser være æigi af sialfum alæxandro papa sender þa vǽre þæir æigi verþer at vera þilikum væg ok vallde sœmðer helldr skylldo þæir vera riaðer oc rekner af allum þesser hava nu þo fullkomet valld af herra pauanum til þess at sæmia sǽtt millem hæinreks konungs oc thomas erkibyskups allre appelléran fra skilðre En af þi at thomas erkibyskup væit hann vilhialm vera hinn mesta vin hæinreks konungs af englande ok at hann færr þessa ferð mmest af þi at konungrenn hafðe gort honum orð oc bæþit hann fara þa hever hann grun a hans gerðum En annan þæirra hever hann fyrir aðra skylld grunsaman oc af þi vill hann under huarskiss vallde vera en þo seger hann sek helldr enn siðr vilia vilhialms yfer boð hava fyri þa sok at hann hafðe ser i þetta valld af sialfs vpp kaste komet ok sialfs þessa ferð mæirr epter sialfs sins fyst faret ok konungsens at kalle en hann vǽre af nockorum oðrum til þessa skylldaðr kuezt hans dome þi diarflegarr mega næita at hann vil mek vanuirða seger hann en gera ser fræmð oc sœmð af minne minkan oc selia mitt bloð við verþe en vænda verþinu ser til tignarnafns ok hegoma 

 dyrðar hælldr vill thomas erkibyskup nu þola huat illt er þesser gera en standa a hans legatans dome þi at hann vill sitt mal j engum stað dœmaz lata nema j roma curia ok þi seger hann sva at hann er þess varr vorðenn at hann er legatenn hefer lenge meðr marghattaðu vite vm þat vǽllt at fa valld ifer honum Nu sem lagatarner fara af pauans curia meðr þiliko vallde oc þæir sœkia norðr um fiall þa ihugar alexander pave um þæirra ferð oc ærende ok þat mickla hatr ok þann harða tima er nu er i kristne guðs ok af þi at hann væit of fa vera kirkiunnar full trua þa kemr honum i hugh at þat man vera varlegare at væita þæim þetta valld með a kueðnum tima þi at hann uill þæirra frammleype stoðua er kirkiuna vilia sturla Sem legatarner koma i frannz rósar vilhialmr þi at hann hever valld yfer thomase erkibyskupe sem hann uil Seger hann sek ok þessa ferð mest fyri þa skylld faret hava at hann vill hepta forz oc framferðer thomas erkibyskups ok minka hans valld en fylgia hæinreke konunge ok sua gera sem honum þicker væl vera Nv sem legatarner koma i frannz ok finna franka konung ok er hann heyrer þæirra rœþur meðr þilikarre rosan þa ryggez hann udœmilega ok miok styggez meðr allre hæilagre franka kirkiu ok kunna þæir þi storum illa at thomas erkibyskup skal i þilikra vallde vera þar sem þæir leyna þi litt at þæir vilia honum i ollum lutum niðra ok hans vallde ok virðing fyri koma Af þi þicker franka  konunge oc auðrum goðgeornum monnum þessorr utvegr sem nu er af pauanum giorr likare til unaða en friðar eþa nockorra naða En sua bar til sem hinn bazte villde at sa tynde skiott sinne sœmð faande enga framkuemð er sek villde til þess hava at gera aðrum skammer ok skaða þi at hann vilhialmr vælltr fyrre or valldeno en sialfan hann varer ok baðer þæir En þat vælldr þi at konungr af frannz skrifar þegar herra pavanum er honum verðr kunnegt meðr huiliko ofbellde er þesser fara birtande honum meðr sinum bræfum at hæilog kirkia i frannz angraz oc ryggez storlega miok af þi ef sva sterkr stolpe sem thomas erkibyskup er kirkiunne skal sinu vallde ok virðing af tignaz eþa nockoru vanvirðaz eþa hans mal af þilikum vanvirðaz eþa fyri borð beraz seger þaðan koma þa uheyrelegan kirkiunnar skaþa huaþan er friðr ok fagnaðr væntez at koma mynde Af þilikum franka konungs orðum falla legatarner fyrre or valldeno en þæim verþe þessor mal kunneg þi er eigi ulikt i þessum malum sem alexandr pave se sua sættr millem konungs af frannz ok þæirra er honum fylgia ok konungs af englande ok þæirra er honum samþyckia sem sa er hann er komenn j mikinn váðe oc vanda millem skers ok báro þi at hæinrekr konungr ok þæir er honum fylgia gera bǽþe sina sendiboða til pavans meðr morgum presentum miok agǽtum ok fogrum fyri heitum sem meðr horðum ognur orðum j hverium er alexandr pave ok þæir er meðr honum varo geta þæirra grimleik skilðan ok at mikill vaðe meðr marghattaðum vanda man morgum koma skiott til handa ef heinrekr konungr oc þæir er honum fylgia hafa æigi þann orskurð mala þæirra thomas erkibyskups sem þæim likar En j aðrum stað flytr loðuiss konungr af frannz ok hans byskupar meðr thomase erkibyskupe skrifa herra pavanum optlega bræf einkannlega skrifar konungr af frannz meðr bliðlegum bœnar orðum oc marghattaðum milldlegum aminnengar orþum til herra pavans biðr hann a lita þessa goða mannz thomas erkibyskups nauð ok þa nauðsyn sem hæilog englandz kirkia hefer ok gerer honum her meðr kunnect vnder huilikum storme ok sturlan er thomas erkibyskup ok kirkian j englande stendr nu Alexandr pave huglæiðer nu meðr ser j huarntueggia stað ok sem hann skil hit sanna ugger hann at heilog kirkia fae skiott enn meira ufrið ef yfir girnd heinreks konungs ok hans manna er sua harðlega hirt sem til er gort Sua skil hann ok j annan stað þat vera ser ok heilagre kirkio roma full ufrǽgð ef mal thomas erkibyskups ok hans manna meinleyse bers af kirkiunnar ovinum fyri borð Af þi kallar herra pavenn sin bræf ok boðskap aptr skrifande legatunum annor bræf i huerium er hann birter þæim huilika frammfærð er hann vill at þæir have nu i þæima malum ok seger sva þat sama valld er ver fængum yðr fyrr kallum ver nu aptr under oss þi at ver vilium nu at þit fræistit at koma heinreke konunge ok thomase erkibyskupe meðr bliðskap saman semiande þæirra sett meðr fullum vinskap meðr þæim hǽtte at thomas erkibyskup ok hans kirkia hafe sinn fornan rett allan u spellaðan en engo doms  orðe vilium ver at þer kasteð a þesse mal Ecke vilium ver ok at þer fræmet yðart valld ne nockot þat framme hafet er mi

kils  hattar er j englandz konungs rike fyrre en þæir ero aðr fullkomlega satter ok væl ok vitrlega gerer herra pavenn þetta þi at hæilog kirkia mynde hinne fyrre fræmmferð storlega illa kunna oc myndo aller goþer kirkiunnar syner veita sinum fæðr ok herra alæxandro papa odœmilegt amæle ef þæir skyllde dœma thomas erkibyskup er sialfer rosaðu þi opinberlega at þæir skyllde vpp a hans skaþa vera huat er þæir mætte framarst at gera Nu sem þessor herra pavans bræf koma legatunum er þæim gerer skilia at þæir mega nu ecke fram fara j þessum malum epter konungsens vilia ok sinum þa skunda þæir þegar a heinreks konungs fund birtande honum pavans bræf ok þenna boðskap en hann verðr af þi uglaðr er þæirra valld er sva miok minkat Spurt hafðe konungrenn aðr um ferðer þæirra ok huerso þæirra vallde var af pavanum aptr halldet ok gaz honum geyse illa en allt at æinu at þæir mege eigi epter vilia oc vallde i þessum malum sua fram fara sem þa til lyste þa vilia þæir þo þessor mal meðr nackoru mote rœra ok akǽra Af þi stefna þæir thomase erkibyskupe til tals viðr sek at akueðnum dege ok stað At akueðnum tima koma þæir j æinn stað thomas erkibyskup meðr sinum utlagum ok legatarner annan vægh meðr nockorum erkibyskupum lioðbyskupum ok abotum er þæir hofðu til þessa fundar kallat meðr ser Nesto natt fyrir þenna fund dreymer thomas erkibyskup draum er hann seger sinum monnum sialfr epter um morgenenn Mer þotte sua seger hann sem nockorr maðr skænkte mer eitr j gullego kære ok þilikt barsk at þenna sama dagh þi at hann kardinalenn vilhialmr er glæsilegr er j orþum hefer lin orð ok lockaðar samleg j munne miok a heyrelegh skænkiande erkibyskupenum bliðar friðarens rœþur oc heyraz hans orð alla leið liklega fara ok synaz sannlegh ok miok friðsamlegh með skiotu alite En sem þau ero smasmuglega greind finnaz þau þi falsamlegre ok meirr mote kirkiunnar frælse sem þau varo af kirkiunnar vinum vitrlegarr aliten Af þi finnz thomase erkibyskupe þi fǽra um kardinalanna flutneng sem þæir mǽla flæira oc gera glæsilegra þi at hann ok hans mænn ottaz at verþa vellter meðr sva sniollum orðum sœtz framm burðar er meðr hunanglegum sæim synaz sœtlega blandat þar sem þau ero þo sem skorp eitrað skeyte ef þau ero meðr rettre raun rannsakað Fyri þessa skylld hefer hann grun a þæirra framferðum at hann finnr annat sannare en þæirra orð heyraz um friðargerðena millem hans ok konungsens lǽtr hann sér fyri þi harðla fátt vm finnaz Enn er lega

tarner sia sek enga frammkœmð fa j þessum malum skiliaz þæir at sinne snva legatarner þegar a konungs fund Nu sem spurðez at enge sǽtt samðez af kardinalunum millem heinreks konungs ok thomas erkibyskups þa samnaz nockorer klærkar af nestum bœum ok borgum til senonis borgar þi at kardinalarner varo þar fyre þæir appellera enn af nyio til postolegs sǽtiss legatunum a heyrandum meðr mikille a kefð af heinreks konungs halfo ok sialfra sinna sætiande sua hans riki ok sitt goðs meþr þæima hǽtte j herra pavans valld ok vernd En legatarner venda a konungs fund oc dueliaz meðr honum um stund En er þæir sia sina framkuemð enga mæira verþa i þessarre ferð um konungsens mal en nu var sagt þa taka þæir orlof af konungenum meðr mikille vægsemð ok virðulegum giofum ut leidder gofuglega af sialfum honum sœmder snuande siþan sinne ferð til franz ok þaþan /v/t til fiallz sva til róms kirkiunne huarke til friðar ne nockors soma ok æigi verðr þæirra erende meira ne betra en nu mege þer heyra Thomas erkibyskup riðr af þeima funde sem hann hellt við legatana aptr til sainz sem hann var aðr duelz hann þar vm rið En af þi at mænn fara daglega millem frannz oc englandz þa heyrer meirr a huerium dege af þæirra flutninge er fyri hann koma at margar uhefur nygiar verþa viþa i hans byskupdœme meðr þi vanrette er hann væit at af konungsens vanum koma þat skil hann ok at þat þroaz nu oc daglega allt saman upp renn meðr folkeno ok fǽr hinn versta avoxt Af þi riss hann nu upp resklega gyrþande sek sterklega meðr guðlego hegndar suerþe þæim sem til hirtingar sem til nu geraz hæilagrar kirkio niþingar þi at hann visse þann vera af spamannenum sagþan j guðs banne er hann er sva latr oc slior j striðu hialpsamlegrar hirtingar viðr sina sunu þa er hann hefer af sialfum guðe a byrgþum a teket at hann sparar þæim hegning rettrar refsengar er sek herþa meðr illgerða þrae mote sinum lausnara ok hans loglegum rettyndum ok kirkiunnar formonnum Nu af þi at hann ser eigi mega lengr aptr hallda harðynda hirting uttan sinnar salu haska ok þæirra sem hann a fyri guðe sialfum suara fyre þa hever hann sina hirtiting heþan af viðr marga vanda mænn framme meðr hialpsamlegre striðo Alexandr pave hever þenna tima fenget hinum sǽla thomase erkibyskupe þat sama valld fullulega er meðr honum var vm rið af hans ovina at kalle of miok minkat til þess at hann hafe sek þi urugglegarr oc frialslegarr framme við kirkiunnar ok sina fiand mænn þann tima er hann ser sek sua hœfa ok til heyra ok enn til þæss at hans orð se af ollum j englande þi meira virð Nu af þi at hinum sæla thomase erkibyskupe þickia þæir eigi meiga lengr u hegndar vera er sek vilia enga lund bœta fyrir nockorskonar goðar aminnengar þa yrker hann sua a i fyrsto at hann stefner þæim konungsens klærkum meðr a kueðnum dege nockot sva striðlega a sinn fund er honum varo fyre eitt huat skyllduger Annat huart sakar uigslu eþa þess valldz sem þæir hallda af honum þo at þæir þione konungenum þi at þæir eiga at væita honum verþuga lyðne fyre þat goðz sem þæir hallda af kirkkirkiunne Sua byðr hann ok nockorum i krapte lyðninnar under haska vigslu sunnar at þæir geræ sua ok framme hafe sem honum þicker satt vera ef þæir vilia hallda þæim hæilagrar kirkio sœmðum er þæir hallda af honum ella fara a sinn fund En huariger birtaz fyrir honum ne bræf senda ok ecke virða þæir hans orþ þi meira sem hann byðr þæim fleira nema herða sina huge mote hans hialpsamlego boðe fyre þa sok gæfr hann ser ecke vm þæirra appelléran þo at þæir þickkez honum hafa stemnt a herra pavans fund sem fyrr var sagt nema bannsætr þa opinberlega ok lǽtr þa huervitna boða bannsǽtta Sva bannsætte hann oc nockora eigi allfa af konungsens heimolleghum monnum hans riddarum ok raðgiafa fyre ymislegar saker æina bannsætr hann fyre þa skylld at þæir hafa bæþe rennt hæilagar kirkior ok þæirra kennemenn Aðra bannsætr hann fyre þi at þæir toku kirkio æigner meðr forze fyre honum en hælldo siþan meðr þriotsku oc þrae ok harðna ǽ j sinne folsko ok illzko viðr hans hæilagar oc hialpsamlegar aminnengar Bannsætr hann ok nockora byskupana eigi siðr en klærka eþa læikmenn fyrir kunniga ok langa olyðne er þæir hava honum væitt En þo æinkannlega mest fyre þa sok at þæir hofðu fra vpphafe oc her til veret ǽ sundr

lyndiss nœreng ok uviðrkœmeleg kueikeng ok vppœseng dagleg millem konungsens oc sin þa somu œseng ok sina illzko œsa þæir enn ok huersa meðr udœmelegre folsko þi at oll sin verk ok vilia hafa þæir mote hans gerþum ok virðulegum frammferþum morgum manne til mikels vaða ok langra unaða Einn hinn fyrsta i framgange viðr sek ok hæilaga kirkio ok hinn fremsta af byskupunum bannsetr hann Gillibert lunduna byskup En annan Jocelin af sarisber þesser oro guðe ok kirkiunnar rétte einkanlega gagn staðleger en fylgia konungenum fastaz ok hallda mest mest mote thomase erkibyskupe Hann bannsætr ok þann mann er Jon af oxeneforð hæiter ok annan Rikarð af yvælcestr er baðer hofðu j fyrdœmða villu fallet væitande þrætto monnum sinn suardaga til þess at styrkia þa oc fylgia þæim mote Alexandro papa sem fyrr var sagt at þæir varo af hæinreke konunge til keisarans sender ok soru þat fyri honum upp a sal heinreks konungs frenda herra sins ok sialfra sinna sal at þæir skylldo meðr ollu sino vallde hallda þann þretto papa upp a alexandr papa er keisarenn hafðe ok svaret þæim at hallda ser fyri papa mote alexandro papa þæim er konungr af frannz fylger ok oll hæilogh oc almænnnelegh kristne guðs gofgar sem sinn sannan herra Thomas erkibyskup bannsetr Rikarð af luci oc Jocelin af ballolio er þessarra óraða oc rangynda varo vpphafs mænn meðr konungenum Hann bannsetr ok Ranulph af brock er meðr vallde hafðe erkistolenn lenge halldet oc j sætet oc kirkiunnar goðs under sek teket ok epter sialfs sins vilia sua haft oc skipt sem honum likaðe Sua hælldr hann ok bæðe lǽrða mænn oc ulærða herfengna fyre thomase erkibyskupe hann bannsetr oc þann mann er huge af sancto claro hæiter ok thomas bernarðz sun er sinnar kirkio iarðer toku meðr forze vttan sitt við mǽle hallda siþan meðr þrae Ok alla bannsætr hann þa nu er taka kirkiunnar iarðer oc eigner meðr ráne mote sinum vilia Þesser varo aller er bannsetter ero af heinreks konungs holl ok hans hirðsvæitum oc hans raðgiafar oc hiner heimollegsto hans herbergiss menn ok engenn er sa nu j hans holl eþa herberge er æigi se annat huart opinberlega bannsettr ella bannsættum monnum samneytande þi at varla fǽr nockorr þa forðatz þo at vile ok þi siðr fǽr þa nu forðaz i konungsens holl eþa herberge at varla finnz sa nu i hans kapello at honum mege bera pacem j messunne nema hann se annat hvart bannsettr ella þæim samneytande SEm hæinrekr konungr ok hans menn spyria þetta verðr hann storlega ræiðr viðr ok sturlaz af þesso furðulega miok ok aller þegar meðr honum j sænn motstoðu mænn thomas erkibyskups ok kunna þi æinkanlega verst at konungsens heimollegvm heima monnum var eigi fyri sialfs konungsens sakar þyrmt Appeléran til postulegs sǽtis var oc enskis virð Viðr þætta hit ogurlega afall er konungrenn byskuparner ok aðrer hans menn fengo verþa þæir harðla ótta slegner skrifa nu ǽ sem tiðaz herra pavanum oc senda menn sem skiotaz gæta þæir þa er honum gere kunnegt meðr hveim hǽtte er þæir ero j bann sætter af thomase erkibyskupe Virðulegr herra loðviss konungr sa er i þessum malum var fra fyrsta tima er þav hófuz mikill ok milldr meðr thomase erkibyskupe ok kirkiunne en volldugr mote hans ok hennar ovinum gerer ok sina sendiboða til alexandrum papa ok til sinna vina kardinalanna sakar thomas erkibyskups sva skiott sem hann spyrr at konungr af englande byskuparner ok aðrer hans raðgiafar hava gort menn meðr sinum bræfum til pavans helldr akaflega hann skrifar pavanum meðr þeima hætte meðr sinum milldlega bœnar bræfum at hann biðr herra pavann styrkia þenna goþa mann thomas erkibyskup er sva goðmannlega hefer sek meðr storum verkum ok sterko hiarta mote kristz oc kirkiunnar ovinum er alla væga vilia honum oc henne fyri koma ok sa gripr j sialfs mins augna sialldr seger franka konungr er hann angrar eþa gerer honum nockot hit minnzta til mæins Einkanlega biðr hann herra pavann mikilega at hann leyse þa æigi af stormǽlum miok skiottlega er sva heilagr byskup hefer sva rettlega meðr banne bundet A þat minner hann herra pavann ok þes biðr hann at hann styrke þau somu verken meðr thomase erkibyskupe en minke huerge er sialfr hann herra pavenn hafðe fyrr meirr framme haft viðr kirkiunnar ovine Meðr þessum konungsens bræfum skrifa bǽþe byskupar af franz oc aðrer fraklandz hofðingiar herra pavanum ok kardinalum biðiande ok honum meðr bliðum bœnar orðum mikilega a æggiande at hann se sua gerande oc fram farannde sem konungrenn af frannz biðr j sinum bræfum segia sva hœfa at gera biðia hann fyri þi sva framm fara Nu sem loðviss konungs bræf ok annarra fraklandz hofþingia koma til Alexandr pava þau er meðr thomase erkibyskupe flytia ok hans mal styrkia ok herra pavanum sogðu fullan sanleik af heinreks konungs frammferðum ok þæim harðyndum er gior voru j englande mote thomase erkibyskupe huerso hæilagrar kirkio iarðer oro þar renntar ok hennar klærkar rekner ok riáðer af konungs monnum ok margfalldlega vanvirðer ok skemðer En j annan stað koma eigi fære nema hælldr fleire fra konungs af englande ok fra þæim aðrum er meðr honum standa at malum mote thomase erkibyskupe þau er herra pavanum birta under huilikum hofðingium ok harðyndum er þæir standa af thomase erkibyskupe greinande honum ser hueria erkibyskupsens gerð meðr storum oc sterkkum orþum oc þa grimmo frammferð er þæir segia hann hafa viðr sek ok þæir kueðaz kulða af kenna Sem þilik bræf koma herra pavanum daglega af huarumtueggia konungenum frannz ok englandz meðr margra annarra hofþingia huarstueggia rikissens fællr a hann þegar er hann skoðar ok skil hvgar angr þi at hann harmar ok syrger i huilikum vanda er kirkiunnar formenn standa af þæim mickla fiandans frammgang ok hans fælaga er kristne guðs þoler þenna tima Einkanlega harmar hann ok thomas erkibyskup oc þa aðra guðs menn er meðr standa kirkiunnar logum ok klærkanna rétte Varla gefr honum nu skilia meðr hvæim hǽtte er hann mǽtte sva j þiliko tilfelle framm fara ok gera sem bazt bere fyri guðe sva vere ok þæim goðum monnum væl viliat er goðan lut eiga at þessum malum en hiner herðe sek huerge meirr mote ser ok thomase erkibyskupe ef aðr varo kirkiunnar fullkomner fiandmenn Nu sem alexander pave skoðar jnvirðilega þa skil hann sannlega at thomas erkibyskup hefer sek j þessum malum alla leið rettvislega ok af þi at sialfr hann herra pavenn hever virðulegt vandlǽte kristne guðs oc hæilagrar kirkio enda væit ohann ok sva hava thomas erkibyskup þa huesser hann þat miok fram mote kirkiunnar ovinum oc þar meðr rettviss soken su er thomas erkibyskup framme hever oc meðr megne fylger her meðr styrkia hann ok einkanlega þess goða oc gogfa loðviss konungs oc hans manna bræf meðr bliðum bœnar orðum er meðr ero thomase erkibyskupe Slikt sama almmugsens vinsamlegr orðromr til hans her meðr skilr herra pavenn ok þa grimmo huge er fiandmenn thomas erkibyskups a honum hafa Sua gefr guð honum ok at skilia meðr hvæim hǽtte ok greypleik er heinrekr konungr meðr sinum monnum ganga mote thomase vpp a kirkiuna j englande oc hennar klærka oc at þæir harðna ǽ daglega mote honum j sinne illzko Af þi virðer hann ser þat vera u heyrelega synð guðlegs logbrotz ef hann striðer erkibyskupenum meðr nockoru mote fyri þessa sina gerð oc þa retta refsing er hann hever lagt a heinrek konung oc hans menn þar sem hann væit thomas erkibyskup vera guðlegu vandlǽte oc rettlǽte vpp tendraðan með kirkiunne mote konungenum hælldr kenner hann sek skylldugan at styrkia slik ok onnur hans verk Skil hann ok ef hann gærer auðru viss at konungr af frannz meðr ollu sinu ráde ok rike man sinum vinskap fullkomlega skiott fra ser venda oc at a hann man þar meðr falla storlega harðr orðromr af allre almennelegre kristne guðs ok þessor ufrǽgð man skiott a hvert land fara ok ollum góþum monnum udœmilega stygð gera En nu þo at herra pavenn hugleiðe meðr ser ok vite heinreks konungs ok hans manna harðyðge oc at heinrekr konungr ok hans mænn mano þess allz meðr hermðar fullum harðyndum a ser hefna oc a thomase erkibyskupe oc kristne guðs j englande sem minnr er epter hans vilia viket en hann bæiðezt þa vill hans þo æigi þi hælldr af rettum vegh vikia i þessum þæirra malum standa vil hann lata enn at sinne sem komet er oc ecke vil hann annat at gera nema freista enn at hann fae til goða menn at ganga vingiarnlega millem þæirra ok sǽtta þa sva heilum sáttum Af þi sender hann sem tiðaz menn meðr brǽfum til konungs af frannz j huerium er hann biðr hann mikilega meðr bliðum orðum at hann geriz heilráðr meðalgongu maðr millem heinreks konungs ok thomas erkibyskups oc gere sva meðr sinum fogrum fortalum at hæilog kirkia j englande ok hennar klærkar fae frið meðr fullkomnu frælse en thomas erkibyskup fae oll sim rettynde Herra pavenn skrifar ok viða til goðgiarnra manna bǽþe j frannz ok j england æinkanlega skrifar hann til þæirra er honum þicker likaster at læggia gott til þessarra mala meðr þæim ok hann væner at heinrekr konungr mune hellzt heyra vilia þi at hann trýr at meðr þeima hǽtte formerez friðr meðr fastastum vinskap Sæm hærra pavans bræf koma iþulega til franka konungs gefr honum skiott skilia af bœnar orðum herra pavans huerso micklo honum þicker varða at friðr formǽriz sem fyrst millem heinreks konungs oc thomas erkibyskups ok at hæilog kirkia j englande mætte aptr fa sinn sama þann er hon var von at fornu at hafa oc af þi at loðuiss konungr vill giarna vera alexandro papa j ollum lutum lyðenn sem kirkiunnar sannr sun bæðe meðr verkum oc vilia þa er hann til allz þess buenn sem hann er af herra pavanum beþenn Er hann ok sialfr franka konungr af sinne æiginne dygð ok nogum goðvilia miok framm fuss a friðar gerðena þi at hann harmar hiartalega at sua góðr maðr oc agǽtr guðs vin thomas erkibyskup skal sva harðlega handlaðr vera af heinreke konunge ok hans monnum vttan alla sok oc af þi þa hefer hann sek þegar framme meðr þesso mote at hann kallar konungr af englande til sin oc talar við hann vm mal þæirra thomas erkibyskups en ecke vinnz at nema þat at þæir hallda af þesso efne marga funde Konungr af franz lǽtr thomas erkibyskup iafnlega a vera þæim fundum er hann helldr við konung af englande Loðviss konungr af sinum goðvilia er a æggiande huarumtueggia mikilega at þæir sættez heillega einkanlega biðr hann hæinrek konung at hann have þann guð fyre augum ser er honum hefer allz þess lét er hann hafa lyster Seger hann eiga meðr aðru mote at ambuna guðe slika lute en striða upp a kirkiuna j englande oc hænnar klærka eþa hataz viðr thomas erkibyskup En þo at hann tale slika lute fyrir heinreke konunge ok aðra þilika þa er þilikt sem hann verpo ollum sinum orðum j vind þa efǽr hann harðyðge ekke minkað til thomas erkibyskups A æinum funde er konungarner hallda ok thomas erkibyskup var viðr er heinreke konunge sva sagt af nockorum monnum at thomas erkibyskup vill nu gevaz i hans valld Af þi tekr konungrenn honum nockot sva meðr bliðlegu við bragðe en vant var Nu sem konungarner sitia baðer samt a þeima funde ok thomas erkibyskup er j  hia þæim meðr morgu stórmænne er meðr huarumtueggia konungenum hava til þessa fundar sott þa fellr thomas erkibyskup er alla varer minnzt til fota hæinreke konunge af englande oc seger sva til hans Herra konungr seger hann Alla þa sok meðr þæim greinum er gorzt hava millim vár fra fyrsta tima várs a skilnaðar ok her til gef ek j guðs valld oc yðart at þer skipit sva ok skapit alla lute sem þer vilit millem vár hæille sœmð guðs ok halldenne Hæinrekr konungr styggez storlega miok við sem hann heyrer hit siðarsta orð hæille sœmð guðs ok halldenne oc kastar morgum mæinmǽlum i augu erkibyskupenum Seger hann hava veret alla gotu siþan hann matte ser nockot bǽðe dulenn ok drambvisan ok ominnegan allz þess goðs er hann kvæz honum hava gott gort Sem heinreker konungr hever gevet thomase erkibyskupe slik orð sem honum likar er bǽðe varo horð ok haðuleg þa snyz hann til konungs af franz ok seger sva til hans Huglæiðet herra minn þat er ek uil yðr með sonnu segia Hvat er aðru viss er mællt eða gort en þessum thomase gæz at þa seger hann þat vera gagnstaðlekt guðe þi at hann vil með þeima hǽtte draga mek oc allt mitt gotz vnder sina drotnan at hann seger at ver farem eigi ranglega framm mote honum oc kirkiunne ok hafim fyre þi ollv varu goðv fyri gort viðr hann ok hæilaga kirkio i englande þickez hann sva letlegaz mega komaz at varum sœmðum En aller trui þi til fullz at sa se hverr guðe gagnstaðlegr er honum er æigi epter latr um alla lute En til þess at þer ok aller aðrer goðer menn vitið at ek vil huerge mote vera guðs sœmð ok hans sannyndum huarke leynilega ne leynilega opinberlega þa byð ek þetta sem þer skaluð nu heyra Ek sege sva at marger hava veret fyre mer konungar j englande hava sumer veret rikare aðrer hava veret ecke rikare en ek em Marger hava oc veret erkibyskupar j kantarabyrge mickler mænn ok hæilager Nu huat er einnhuerr erkibyskupenn hans forfaðer mæire oc hælgare gerðe nockorum hinum minzta konunge minum forfeðr gere hann þat sama viðr mek ok manum ver þa skiott satter verþa Sem hæinrekr konungr hever sva sagt syniz allum meðr braðo alite vera væl sagt ok af þi kalla þegar aller er viðr varo I nog léger konungrenn sek thomas erkibyskup sem hann heyrer þæirra orð þeger hann um stund ok suarar engo En konungr af franz tekr hann til orða ok mæler sva til hans Vile þer herra erkibyskup vera guðs hæilagum monnum mæire eþa petro postola betre eþa hvat efe þer enn vm séét nu sialfer at friðr er fyri dyrum oc at þer meget nu hann auðvellega fá ef þer vilit sva thomas erkibyskup svarar sva Satt er þat herra konungr at miner forfeðr kantuarienses erkibyskupar varo meire ok heilagare en ek em En þo at sér huerr þæirra huerr a sinum timum reinsaðe meðr rettuise saur oc synðer folksens ok kœme morgu þi af kristne guðs j englande sem langr vuande hafðe þæim hervilega j halldet þa gatu þæir þo æigi allum þæim illum lutum af komet kristnenne sem guðe oc hans loglegum rettyndum varo gagnstaðleger hefðe þæir þa fenget allt þat meðr rotum upp rifet er þæir funnu vera guðe gagnstaðlegt hverr mynde nu þænna freistanar elld mote oss upp tendra er ver oc várer viner kænnum nu miok mikenn angr af Meðr þilikum freistanar ellde geve guð at ver verþim meðr þæim makleger er guðe likaðu at fa loflega dyrð sem ver þickiumz nu framm fylgia meðr várre fram ferð ok þat gæfe hinn hǽste guð at ver verþim sva þæirra starfs ok verk kaups luttakare meðr guðe i life æilifo sem ver starfum nu fyre kirkiunne meðr þilikre tru sem þæir hofðu oc þilikarre mœþu sem þæir hofðu En þo at æinn huerr þæirra have annat hvart miok slior ella of forr veret j sinum framferðum þa ero oss þar enge dœme af dragande nema fylgia þi meðr ollu fast sem ver vitum fyri guþe vera rettazt En at rœþa um pétr postola þa er hann fyre þat ecke lofande er hann neitaðe kriste fyre hitt sœmum ver hann ok sannlega sælan segium at hann stoð a sinum siðarstum timum dyggilega með kristilegum boðum ok kirkiunar logum mote Nerone keisara allt til þess er hann var af honum krosfestr Nu af þi at hinn sǽle petr villde nerone keisara meðr engo mote um þat samþyckia sem hann visse sinn salu haska við liggia ne yfer þi þegia er hann var skylldr fyri guðe keisaranum fram at segia þa var hann ok marger aðrer guðs viner fyri þilikum sokum kiotlegum dauða deydder En þo at þæir være af kirkiunnar ovinum drepner ok deydder þa sigraðuz þæir þo sælléga a sinum fiandmonnum ok af þæim þrœnggingum sem sliker oc þiliker guðs viner þolðu fyri guðs nafne ok kirkiunnar rettyndum magnaðez miok ok huervitna miklaðez kristne guðs upp reis hon ok viða vox Feðr varer ok formænn hæilagrar kirkiu varo þi af vandum monnum pinaðer meðr marghattaðum pinsla hattum at þæir uilldo meðr engu mote yfir þegia þi er þæir vissu guðs vilia nema fluttu þat helldr hueruitna er kristr bauð at boða skyllde ok huerge villdu þæir af hans vilia vikia þæirre somu kristne ok kirkiu til upp reistar er hann hafðe meðr sinu blæzaða bloðe keypt huat er hvæim þotte liuft eþa læitt En ek skyllde nu hans sœmð vanvirða ok hans hæilago nafne sva niðra ok sialfum honum þa neisu giora a minum dagum at þegia yfer hans boðskap ok kirkiunnar rettyndum til þæss at koma mer sva aptr j vinattu nockors mannz Langt af seger hann langt af Sem ollum gefr skilia ok virðaz hans orð vera miok horð þa risa upp mote honum hiner mestu mænn huarstueggia rikissens franz ok englandz Segia hans of stœre meðr favitzko þi vallda at mænn mego æigi fa frið Sem aller verþa her vm samþycker at a þæim funde mvnde friðr formæraz millim hans ok hæinreks konungs ef hans þrae ok þuerlynde villde æigi þa tekr æinn jarl sva til orðs at aller máttu heyra Meðr þi seger hann at erkibyskupenn stendr nu mote vallde ok vilia huarstueggia rikissens franz ok englandz oc fyre smár vitra manna raað er honum raaða hæillt þa fylge honum enge heðan af ne hans malum fulltinge nema helldr se sva giort sem hann til skylldar at sva sem hann er nu riaðr ok rekenn af englande sua hialpi honum ok enge ne hallde þat heþan af a franklande Meðr þilikum orðum gerðo þæir þenna dagh enda a sinum funde SEm konungarner standa upp gengr huerr hæim til sins herbergiss huislande huerr við annan af þi er talaðez a fundenum af konungunum ok huat er jarlenn lagðe til Af þessu oglodduz miok erkibyskupsens mænn oc fællr a þa hit mesta hugar angr þi at þæim þicker nu harðla vuænnt um sins herra mal thomas erkibyskups konungarner riða þegar brott sem fundrenn gafz upp þi at komet var at nátt ok meðr sua skiotu viðrbragðe oc styggilego fara þæir af þessum funde at huarge þæirra kueðr thomas erkibyskup aðr en þæir skiliaz oc æigi fǽr hann ok bæðet þæim væl fara Nu sem konungr af ænglande riðr a vægenn tekr hann þegar at tala um thomas erkibyskup bakmæler honum oc brigzlar meðr morgum horðum orðum ǽ meðan vægr vinz sva segiande millem annarra brigzla ok bakmæla er hann gæfr honum meðr gralæito gabbe sem hann hœlez þi at hann hever a þæima dege hæfnt sin a sinum suikara slikt sama gera ok hæinreks konungs mænn ok iafnvæl þæir sem millum þæirra hofðu gengit vm dagenn ok friðenum villdu a koma kasta nu ok morgum mæinmǽlum j augu erkibyskupenum sua sem þæir riða brott segia hann hava alla gotu veret ivergiarnan af sialfs sins drambvise ok at hann virðez vitr i sialfs sins alite Segia hann mæirr hafa fram faret epter vallde ok vilia sialfs sins þickio en meðr sannyndum Segia þat hava veret mikenn u fagnat ok kirkiunne uheyrelegan skaða at hann var nockorn tima gorr kirkiunnar for  maðr ok sva sem nockorr lutr kristnennar er nu af þinum volldum oc til gerðum fallenn ok fyre komenn sua man hon skiott oll j englande af þinne folsku ok forze meðr ollu niðr falla En thomas erkibyskup sinum munne væl varðvæitande sem hiner synðugu standa sua mote honum þi at hann lǽtr eigi sem hann heyre huat er þæir segia er honum brigzla sliko j augo vpp sva opinberlega oc enge a sakanar orð gefr hann þæim mote er slikt mæla viðr hann nema suarar sva æinum þæirra meðr hogvǽre er honum brigzlaðu þi at kristne guðs j englande mynde skiott af hans volldum meðr ollu niðr falla ok seger sva Varaz broðer ok viðr se seger hann at kristne guðs ok kirkia fae engan vansa af þinum volldum þi at guð meðr sinne miskunn man sua til hialpa at hon fae huarke niðran ne niðr brot af mer þessorr hæiter Jon pictauiensis byskup enskr at kyne er slika lute talar thomase erkibyskupe af optlegre nauisto forns felagskapar miok hæimollegr kǽrr oc væl tekenn En engum aðrum suarar hann nockorskonar orðe þi at hann vill þæim likiaz er fyri vára skylld tok a sek sár ok sviða meðr morgum brigzlum bolvaðra orða en enga hefnd frame hafðe Pindr var hann en engum ognaðe hann Sva færr nu thomas erkibyskup af þesso þinge i franz sem hann for fyrr j englande af þi þingino sem heinrekr konungr ok annat stormenne hellt mote honum viðr norðhantun j englande þi at aller hiner hǽsto hofðingiar er til þessa þings komu hǽþa hann nu Segia hans hæimskufullt harðyðge þi vallda at menn mattu æigi naðer hafa af allum hinum mestum monnum er hann nu fyri smááðr oc haðulega hæimskaðr Thomas erkibyskup snyr þanneg epter sem konungr af franz riðr fyre fylgiande honum til herbergiss j kastala nockorn er mons mirabilis hæiter þar sem fyre honum var buet loðviss konungr duelz þar um nottena thomas erkibyskup er ok þar sitt herberge hava nu hvarer En þo fǽr erkibyskup alla lute noglega af konungs garðe þa er hann ok hans mænn þurfa nauðsynlega at hava Ecke gengr konungrenn nu sem hann er van j hærberge erkibyskupsens at vitia hans Af þi grunar thomas erkibyskup ok hans mænn at konungrenn man hava sino skaplynde vm skipt oc man hans vile ecke sua bliðr til hans sem veret hever thomas erkibyskup hever sek þo harðla bliðan viðr sina mænn oc enskiskonar um skipte fǽr hann af þesso allu iamnsaman huarke j hugh ne j hiarta nema gerer sek sua ok sina mænn sem hann var van meðr goðum lutum fagrlega glaðan Af huerio er hans mikel hugarens staðfesta ma væl mærkiaz meðr usigranlegum hiartans styrklæik þi at enga rygð eða rœreng fǽr hann af þesso Ecke brægðr hann þi hælldr sino yfer  bragðe ne syner sek j nockoru u glaðara þo at hæimrenn hærðe sek nu sva mote honum meðr vandra manna ráðum ok rikdome Vm mǽrgænenn epter riðr thomas erkibyskup til ciertres sem hann nalgaz staðenn renna mænn fyre forvitnis sokum sem þar er siðr til langt ut af staðenum mote honvm at þæir finne vmfarande mænn ok kænne Nu sem erkibyskup riðr vm þa spyria þæir er hann kænna eigi huerr þar riðr hær riðr thomas kantuariensis erkibyskup segia hiner sem kænna Sem þæir kenna fyri vist at hann er visar huerr aðrum til i lioðe huar hann riðr sva segiande Se nu her riðr same erkibyskupenn sem fyrra dags a konunga stefnunne villde meðr engo mote guðe neita ne yfer hans sœmð eða sannyndum þægia Af þesso verðr hann nu harðla frǽgr um frannz sva at huern tima er hann færr nockor talar folket fiolt af þesso ok gera marger ser her af kǽrar rœður Af cyertres riðr hann til sainz þar sem hann hafðe vm stund sitt heimile haft siþan hann for af pontis sem fyrr var sagt biðande þar þæirrar guðlego miskunnar sem hann vǽner meðr fullre tru at guð mane honum af sinne millde skiott sænda Loðvis konungr ræið ok af fyrr nefndum funde til sainz duelz hann þar um rið ok ecke kæmr hann nu at finna thomas erkibyskup vin sinn sem hann var fyrre van liðr nu sua fram um hrið at þæir finnaz ecke Thomas erki

byskup sitr nu meðr sinum monnum j sino herberge nockot sva hugsande um sitt efne ok huersu þesse funder hafðe faret A Nockorum deghe sem thomas erkibyskup j sitr i sino herberge talande meðr sinum monnum af þæima funde huerso gagnstaðlega er hann gæck viðr þa Nu af þi at þæim þicker sem var at konungr af frannz var nockot sua fra honum snuenn þa rǽþaz þæir at hann væite þæim enga hialp heþan af finnande þat til saka at erkibyskupenn villde huarke epter honum ne nockorum aðrum vikia oc þat fyri allzecke hava sem ollum aðrum þótti satt vera Af þi tala þæir meðr ser huert þæir skalo nu snua eþa huat þæir skalu nu af ser gera ef loðuiss konungr rekr þa brott or franz þar sem þæir ero nv af ollum fyri litner ok vita ser enskis skiols váner Sem guðs maðr hinn signaðe thomas erkibyskup heyrer huat er þæir rœþa meðr ser svarar hann þæim sva meðr glaðu andlite ok stilltum latre sem hann glænze a þa meðr glaðo gamne þæim til hugganar þi likiaz sem hann kænne ser nu enga lute þa mote ganga er hans hug eþa hiarta take nockot sem þæim gefr at skilia er nu varo honum i hia þi fastare stendr hann sem flæire oc mæire knyia hann nu til fallz huarke vikr hann nu a vinstra vægh fyri hofþin

gianna bliðo ne striðu Mek einn of sœkia þæir seger hann en mer af slægnum man engenn sa vera er yðr striðe þaþan ifra veret af þi staðuger i hugh með sterko hiarta rǽþez ecke ne kuiðet þek segia þæir harmum ver meiR en oss þi at ver gætum eigi skilt huert þer snuiz maðr sua mikils hattar sem þer eroð þi at þer erut nu af allum minnum sem mæirum yðrum vinum fullkomlega upp gefenn ok út kastaðr hann seger Guðe gævem ver várt raað j valld verðe hans vile En af þi at oss fyre bioðaz nv oll gœþe huarstueggia rikissens frannz ok englandz þa er nockot sva vant at sea huar ver megum naðer fa eþa nockora miskunn fyri finna þar sem sialfer romverer ræna ok raufa under sek allt dragande meðr agirnd huat er þæir gæta Fyri þi syniz fám miok fysilekt at finna þa ok af þi at engenn rǽðr oss at finna at reyna þæirra drengskap ne væna upp a þæirra ffrealsleik þa er eigi ulikt at j nockorum stað oðrum se eigi siðr a litande eða nockorrar hialpar ventande Af þi kemr mer þat i hug sem ver hofum opt heyrt at þæir menn fœþaz frealsare af sino goðs ok bætre bœna viðr þyrfande menn en miok viða annars staðar er byggia meðr a þæirre er ararim hæiter allt til provinz fyre þi man ek fara fœte til þæirra goðra manna meðr einshuerium þæim er mer vill meðr fatœkt þanneg fylgia er vera ma at oss miskunne varre væsolld sænne gevande gæfande oss fyrir guðs sakar mat af sinne millde þar til er varr drottenn sænder oss sina miskunn meðr millegre huggan Ecke skalum ver miok kuiða ne sua sorgsamer vera at ver gaim eigi guðs sa kristinn maðr er hæiðingium verre er orventer ser nockorn tima guðs miskunnar þi at varr hinn hæste guð milldr oc mattugr er allum þi nerre meðr sinne haleitre miskunn sem huerr þoler flæire ok meire þrauter fyrir hans saker Jamnvæl j slikum ok þilikum til fællum sem ver þickiumz nu vera j stadder ma hann oss oc meðr sinum náþum skiott nerre vera várum litilleika miskunnande meðr sinne heilagre hialpar hænde Sua verðr oc sem hann væner þi at nu er einn franka konungs svæinn laupande komenn til ærkibyskupsens hærbergis dyra krefiande jnn gongu helldr akaflega er með miskunn guðs er nu sændr af loðvi konunge til thomas erkibyskups Sem hann kemr fyre thomas erkibyskup mæler hann til hans herra konungr af franz kallar yðr til sin til þess seger æinn þæirra er fyre er at hann reke oss af rikeno thomas erkibyskup suarar honum Ecke er tu nockorr spamaðr eigi er tu ok spamannz sun Af þi gæt enskis þess fyri fram sem oss se gagn staðlekt ok ver villdim eigi at være thomas erkibyskup sem hann heyrer huat er svæinnenn seger stendr þegar upp oc fylger honum Nu sem hann kemr a konungs fund oc finnr konungenn þar fyri sitia meðr micklum ryggleika ok eigi stendr konungrenn nu upp mote erkibyskupenum sem hann var van nema sitr þegiande En er þæir sia konungenn sua daprlega drúpa þa ryggiaz þæir þi at þæir ræþaz at þat æitt huat fylge þesso falǽte sem engenn þæirra munde orð epter senda erkibyskupenum meðr sinum monnum lag

lega jnn kallaðum setz hann niðr ok þegia aller Langre þong liðenne sem konungrenn sitr meðr neigðu hofðe framme fyre sek miok dapr sem meðr nockorum ny fengnum harme ok allum þicker þat likazt vera at þa ok þa mune þat af konungenum upp springa at gera thomas erkibyskup utlægan af franka rike ok mune honum þo miket fyre þickia at kueþa þat upp stendr loðviss konungr upp ok gengr þannik sem thomas erkibyskup sitr fyri oc kastar ser framm a golfet fyri honum meðr tárum ok storum anduorpnum af þæirre iðran sem guð allrar millde oc miskunsemðar hever honum nu gefet þi at hann hever sinum heilaga anda honum j briost blaset vndrandum allum viðverandum thomas erkibyskup sem hann sem sua miket litilléte loðviss konungs tekr hann til hans meðr virðing at hann styðe konungenn a fœtr En konungrenn fær fyrir sino angre langan tima meðr engo mote sialfs sins valld fyrre en hofsemðar stilling temprar hans hugar  œseng En þegar sem hann fær sialfs sins valld epter vilia talar hann sva til thomas erkibyskups Þer æiner sat hit sanna herra seger hann ok enn mæler hann hit sama anduarpande þer einer sát hit sanna minn hinn sœte faðer en ver aller blinder varum er yðr gafum þat raað mote vilia guðs ok hans vallde at þer skylldut epter nockors mannz boðe eþa bæizlo geva sœmð guðs vpp meðr kirkiunnar meðr rett ranglega j nockors leikmannz valld Jðrar mek minn kǽre faðer ok miok angrar mek Miskunna mer ok leys mek veslan af þessum glœp en ek heitr þi at fra þeima tima skal ek yðr æ ok yðrum monnum heþan af alldre fra skila verða ne yðr nockorn tima vpp geva sua lenge sem guðe likar at ek lifa ok þer þurfet mitt goðs at hafa Hinn signaðe thomas erkibyskup sem hann heyrer sva skǽra ok skyra konungsens jatning meðr sannre iðran Leyser hann konungrenn af þæirre synd er hann i fell a þæim funde er þæir helldo nest a æggiande thomase erkibyskupe at vikia epter konunge af englande Minkande sva guðs rett ok kirkiunnar meðr sinne til logv Loðvi konunge leystum gefr thomas hinn sæle honum guðs blæzan En siðan snyr hann meðr sinum monnum hæim til sins herbærgis En konungr af franz helldr hann sua nv hofþinglega sem hann hellt hann fyrir þenna fund þar til sem hann vænder hæim til englandz epter sǽtt þæirra hæinreks konungs Af þessarre sinni einorð oc staðfesto virðez hinn sǽle thomas erkibyskup loðvi konunge storlega væl þegar er hann ser hit sanna sem guð gefr honum fullulega skilia at erkibyskupenn hefer rettara at mæla en heinrekr konungr Sva seger ok allt frankaka rikiss folk at cantuariensis erkibyskup er mikils hattar maðr framr ok forseoll ok skynsamr ok engan segia þæir honum vera j ollu franka riki likan j staðfesto er þora munde æinn at mæla sva mote morgum stor

hofþingium hirðande ecke vm þæirra harþynde segia hann einn hava hæille samvizko halldet ok frealslega faret af þæim funde j guðs auglite saker sinnar diorfu einarðar ok skyro skynsemþar er aller aðrer vurðu meðr falsaðum orðum fangner af hæinreke konunge ok hans monnum þæir er aðr hhelldo meðr honum ok hæilagre kirkio þi at aller kende erkibyskupenum at friðrenn formeraðez eigi at þi sinne Af þessarre virðeng er aller goðer menn væita honum sakar þæirrar staðfesto er hann framme hafðe a þæima fiolmenna funde væx hans vægr nu hvarvitna framarr en fyrre j huivitna fyrst af franka konunge en þar nest af ollum ut ifra KonungR af englande þessa lute heyrande ryggiz af reiðe er a hann fellr sakar þess at honum þicker thomas erkibyskup vera of væl tekenn af franka  konunge Vndrande meðr ser at franka  konungr vill sva gæra Af þi gerer hann þegar sina sendiboða meðr bræfum til franka  konungs J huerium er hann segir sek storlega miok undra þat at hann vill enn hallda thomas erkibyskup upp a sinn skaða ollum þæim til unaða ok æigi seger hann sek skilia meðr hvæim hǽtte eða meðr huerre skynsemð er hann ma þat gera sva mælande til franka konungs þar sem ek gerða mek seger hann buenn oc til allrar rettvise boðenn sialfum yðr nerre verandum a varum funde mina tign sua lægiande sem sialfer þer voruð a heyrande Sua heyrðut þer ok skilðut æi siðr at thomas ærkibyskup matte fa naðer af mer meðr fullum friðe a várum siðarsta funde er ver helldum i frannz ef hans ofbællde hefðe æigi veret nockoru mæira en hœfðe eða skyllde vaár boð ok yðarn bœnar stað fyrir ecke hafande nema meðr sino einrǽðe ok þráe mote ollum oss striðande Nu af þi at hann fyri smáðe yðr viliande huarke hava yður heilrǽðe ne nockorra annarra goðra manna er gott til logðu þa eigo þer æigi at væita honum heþan af nockora værnd j yðru rike ne hallda hann vpp a mek sialfs yðars mann mer til vanvirðu ok kinnroða Sem loðvis konungr hever þessor bræf yfer leset svarar hann sendiboðunum sva faret heim aptr seger hann ok berit konunge yðrum þessor min orð Ef hæinrekr konungr vill hallda þa vana er hann seger konunga j englande hafa fyrer hans daga halldet ok engan vil hann upp geva ne af sinum hirðskram skrapa þo at þæir se guðe ok kirkiunne oc hennar klærkum gagnstaðleger þi at hann kallar þa konunglegre krunu ok hennar tign til heyra þa skal hann þat ok væl vita ok seget honum sva at mycklo siðr hœver mer at fyri koma þi er franka konungar hava fyri mer aðr herralega halldet meðr rikissens krunu jamnlega ok mer heyrer nu rettlega epter erfðum til En af þi at frankland var ǽ vant at fornu oc nyio at hialpa þæim ollum viðr er meðr meingerþum verþa mœdder ok suivirðer oc einkanlega þa upp a sinar naðer at taka er fyre rettlæte utlǽgiaz oc af sinum fostrlondum verþa t flǽmter þa skalum ver hallda þæirre sœmðar millde enn j dagh er til heyrer varre tign oc vallde þi at guðe vilianda en mer lifanda skal rettr ok sœmð thomas erkibyskups huerge finnaz minne her meðr oss heþan af en her til hever veret nema helldr skal hans sœmð oc virðing j huivitna vaxa hvat brǽfum eþa bœnar orðom er boren verða Sva gerer ok hinn virðulege franka konungr sem hann seger sendiboðunum at þi siðr harðnar thomas erkibyskups utlǽgð meðr honum at hann vænder nu sinum vilia meðr fullkomenne elsko til hans enn fyrre framarr þi at þæir verþa heþan af millem sin sanner astviner meðr meirum heimolleika en her til hever veret ok var þo allan tima væl Thomas erkibyskup sem hann skil at franka konungr vænder nu sinne fullkominne vinatto til sin meðr hæimollegum bliðskap gerer hann guðe goðfuslegar þacker J huers vallde er konunganna hiortu ero vikiande þæim alla leið meðr vallde epter sinum vilia Nu af þi at hann finnr loðvi konung vera meðr allre bliðo snuenn til sin oc sinna manna þa virðer hann nu vera þann tima komenn er hann vǽner at konungrenn heyre hann um þa lute er hann vill af honum bæiðaz af þi færr hann oc finnr konungenn ok biðr at hann skrife herra pavanum huat er þi vollde eþa af huerium þat til læidde at engenn friðr varð formǽraðr ne nockor sǽtt samet millem hans ok hæinreks konungs a þæim nesta funde sem þer herra helldut seger hann við hæinrek konung heyrande a oll ockor orð skiliande hann oc hans manna framferð mote kirkiunne ok mer þessa sama beiðez hann af byskupum ok aðrum hofþingium j franz þæim er viðr þæirra fund hofðu veret Einkannlega biðr hann þa er meðal gongu menn hofðu af herra pavanum verit fengner ... ... gerande sek allz þess ovitanda er fram for millim hans ok thomas erkibyskups læitande iafnlega at forða friðargerðenne meðr reckvisleghum /v/t væghum uskilianlegra upp kasta gerande sinn l/v/ta mals j allum mala græinum miok goðan ok hann meðr allu framm fœrande en af flytiande thomas erkibyskup ok hans framferðer sua framarlega sem honum sinne tign heyra Af þesso þickiaz herra pavans sendiboðar skilia at enge sætt man su af þæirra hende millem konungsens ok erkibyskupsens samet verþa sem guð ok hæilog kirkia hallde sinum heiðr j Nv af þi at þesser góþu mænn vilia geyma guðs rettar meðr guðs manne thomase erkibyskupe en sia sek enga framkœmð fa til nockorrar friðargerðar millim þæirra þa snua þæir þisa nest aptr meðr ollum skunda a pavans fund A Þæima vróa tima gerer konungr af englande sina pilagrims  færð j franz j virðing viðr hinn hæilaga dionisium ok aðra hæilaga mænn er þar dyrkaz Nu sem hann er jn monte martirum þar sem hinn virðulege karll æinn hinn dyrazte drottens vin dionisius var hoggenn fyre nafne guðs biðr konungr af franz hæinrek konung hava guð fyri augum ser meðr þæirra heilagra virþulegum verþleikum er hann er nu dyrka komenn ok at hann take thomas erkibyskup aptr i sinn sannan vinskap vttan alla underhyggio þo at hann vile þat fyrst kǽra at erkibyskupenn mœtte honum huerge fyrre en þar siþan hann kom i franz hæinrekr konungr var fastr fyrir ok varla vil hann alyða franka konungs orð En af þi at loðviss konungr fylger fast thomase erkibyskupe ok aðrer franka rikess hofþingiar meðr honum ok hans orð meðr sniollum framburð virðaz ollum væl þæim er viðr oru þæirra tal þa vikr hæinrekr konungr ser sua viðr franka konungs flutneng ok annarra þæirra dugande manna er við óru ok gott til læggia at hann jáár honum þat at thomas erkibyskup fare j friðe aptr j sitt fostrland ok hafe sinn erkistol meðr ollu þi sem honum til heyrer styrande honum meðr ollu þiliko frælse sem þæir erkibyskupar hofðu er fyri honum varo Beðenn er heinrekr konungr ok af nockorum goðgiarnum monnvm sem hann hefer þæssor jað at hann minnez viðr thomas erkibyskup til þess at mænn mege þatar meðr marka aptr komenn fornan oc falslausan vinskap millum þæirra En konungrenn seger þat giarna gera vilia ef hann hefðe æigi aðr einn tima þat i sinne reiðe meðr bræðe suaret at hann skyllde alldre minnaz viðr thomas erkibyskup Seger sek þo enga hæipt vilia þui helldr hallda viðr erkibyskupenn j sino hiarta Thomas erkibyskup sem hann heyrer konungenn slik orð j munne hava grvnar hann þegar at þau se mæirr með glœsum framm fœrð en fullum vilia þi at hann var viss ok millum hinna vitraztu manna hinn varazte sem sa maðr er margt hafðe reynt ok margs var avita vvorþenn konungsens skaplynde kenner hann ok giorla fyri þi gefr honum skilia at slik orð ero æigi sogð af fullum vilia fyri þi grunar hann þegar sem alla aðra við verande ok a þæirra tal heyrande at æigi se vist at fullr vile fylge sliko slettmæle En þo hever hann fatt vm j fyrsto nema talar varlega ok æigi miok berlega Vttan þegar sem hann grunar huerso fara man duelr hann sitt andsvar æigi til nockorra vm ráða seger sek enga sǽtt at sinne semia vilia nema epter herra pavans raðe se sva millim þæirra sættr friðr at sialfer þæir finnez viðr ok þetta hans hit skamma andsvar meðr nattenne er nv færr at hondum gerer a þæirra tale skiotan enda ok lykz þessor stefna sua at sinne En hæinrekr konungr er nu a miok langan veg j myrkre at fara til sins herbergiss ok allan dagh þickez j þessum malum af franka konunge ok aðrum goðgiarnum monnum mikilega mœddr hava veret bakmæler nu thomase erkibyskupe meðr berum bannaðar  orþum meþan hann riðr ǽ sem tiþaz ok vegr vinnz meþr bræðe vanstilltrar reiðe Jnnir fyrir þæim er honum fylgia ok a minner a væginum alla er með honum riða þa mœðu meðr utolulegum kostnaðe er hann seger sek fyrir hans sakar optlega haft hava uttan þock tel hann allan þann angr sem hann seger ser lenge af honum hafa læitt ok allu ænglande sakar þæirra harðynda er hann hever oss hervilega meðr stritt J aðrum stað sem thomas ærkibyskup gengr brott af þessum funde vikr at honum einn af hans klærkum er sva seger til hans J dagh var trakterað j þæirre kapello er gior var i þæim stað sem hinn sæle dionisius var hoggvenn ok martirium kallaz ok af þi at sva bar til þa vǽne ek at hæilog kirkia ok klærkar fae fyri yðart pinslar vvǽtte sœmð með fullum friðe Hinn sæle thomas erkibyskup svarar verðe sva væl at hæilogh kirkia fae frið ok allt sitt frælse meðr mino bana bloðe EpteR þænna fund vender hæinrekr konungr þegar aptr til englandz ok stændr nu sva vm stund sem komet er Enn er at liðr Jons messo baptiste kallar heinrekr konungr saman byskupa meðr aðrum landzens herrum ok hofþingium stefnande þæim til lunduna þi at hann vill at þæir se viðr er hann lǽtr krúna vnga konung Sem konungarner koma til lunduna færr þessor vigsla sva framm sem fyrr var etlað mæirr meðr vallde sem vile dictaðe en meðr ráðe eþa rettyndum ok oro þæir er fylgia þesso meðr konungenum ok sua segia at gamle konungr gerer þetta meðr fullre forsio viðr sinn sun ok ærvingia með vitrlegre varðygð En aðrer segia hitt er þæim syniz oc vera satt at hann gerðe þetta mæirr fyri þa skylld at hann villdi sva vanvirða valld ok virþing thomas ærkibyskups þi at þat vægsamlega valld var af thomase erkibyskupe teket i þesso verke af þæim ef þisa vollde ok hinum er vigslu gerðe sem allum aðrum er hannana styrkte en honum en engum aðrum til heyrðe þi at cantuariensis erkibyskup hever æinn þat valld at vigia ænglandz konunga Af þi er kantuariensi kirkio væitt mikil vanvirða oc hennar for manne i þessarre vigslu gerð En rogæirr erkibyskup af iork gioriz formaðr at krúna unga konung En þo gerer hann þessa vigslu æigi i sialfs sins syslu nema helldr gerer hann þetta guðrækilega verk i syslu kantuariensis erkibyskups j kirkiu hins sǽla petrs j vest mystr j lundunum mote tign ok fornam vana cantuariensis kirkio nerre verandum oc styrkiandum þetta æmbætte tuæim bannsættum byskupum Gillibert londoniensis ok Jocelin sarisberiensi vigr þessa vigslu er ok byskup rofensis Engum þæirra þat valld fyri nockorum vattande er cantuariensis kirkio formaðr hafðe at fornu oc nyio i þilikum konunganna vigslum þi at enge atte meðr réttu at kruna konungenn nema thomas erkibyskup þi siðr bannsætter byskupar En epter vigsluna væitte gamle konungr ollu sino stormenne virðulega væizlu með allum þæim er við oro þessa vigslu þionande sialfr konungr konunge faðer syne ok æigi vill gamle konungr lata sek nu konung kalla En eigi liðr langt aðr en hann iðraz þessa allz ok provar þat meðr rettre raun a sialfum ser at hann hever æige at æins j þesso verke vanvirt cantuariensem kirkio oc hennar formann nema jafnvæl reyner hann þat ok þisa nest at hann hever sialfum ser i sinum syne ofmikenn motstoðu mann upp vakt epter rettum dome guðs ok sialfs sins til skylldan til þess at hann skile þat meðr skynsemð at allan þann angr oc eymð sem hann þoler siþan af sinum syne þoler hann sakar thomas erkibyskups oc annarra þæirra sem hann stridde ok meðr honum of sótte Þessor vigsla meðr þæima h væg sem gamle konungr gerer i þessarre hatið sakar sunar sins spyrz skiott jnnan landz ok þar nest i franz Sem thomas erkibyskup fǽr af þesso nockora frætt vill hann varla i fyrstu trva þi at hann hafðe sem vitr maðr meðr sinne forsia fenget þau bræf af alæxandro papa til erkibyskups af Jork ok annarra byskupa j englande aðr en vnge konungr var vigðr er meðr þeima boðskap varo skrifat til byskupanna af sialfum alexandro papa at hann fyri boð þæim af sino postolego vallde vpp a þa lyðne er þæir varo honum skyllduger at væita at vigia unga konung nema þat geriz meðr goðu love ok samþycke thomas erkibyskups Þessor pavans bræf meðr þilikum boðskap fengu nockorer af byskupunum ok yfer láso aðr en unge konungr var krunaðr En þæir varo sumer af byskupunum er sua gerðu sem þæir vorv aðr af kirkiunnar ovinum varaðer viðr ok aminnter þi at þæir villdu þau þi siðr sialfer yfer lesa eþa heyra þau lesen at þæir villdu sea þau ok æcke hirdu þæir meira um herra pavans forboð nema foru framm epter sialfs sins vilia meðr uheyrelegre ulyðne verande þo alltt at æinu viðr konungsens vigslu at herra pavenn fyri byði þæim meðr guðlegu ok sino forboðe oc banz viðr logu oc af þi at þessor vigsla var j þiliko banne gior þa ma þat ollvm auðsynt vera hverso bolvað blæzan oc suivirðikegh smurneng er hon hever veret ef hon ma helldr heita blæzan en bolvan þar sem hon var mote herra pavans vilia sva glœpilega gior af byskupunum meðr fullum fiandskap hiart  groinnar illzko viðr sinn sœta herra ok andlegan foður thomas erkibyskup sem hæinrekr konungr i sinne reiðe hafðe mote honum rád fyri gort En huerso harðer atburðer er i landeno koma at hondum er skamt er fra þessarre uigslu gerð þa bera epter komande timar vitne vm Byskuparner er viðr varo vigsluna taka verþug giolld er skamt liðr fyri sitt ofbællde ok langa olyðne ok marger aðrer lærðer mænn meðr þæim þæir er hiælldo mote herra pavanum ok thomase erkibyskupe þi at þæir voru bæðe sinum vigslum af suipter ok ollum sinum volldum ok virðing af flætter ollum guðlegum lutum ero þæir ok giorsamlega af sætter Her meðr geck oc guðs bann ok herra pavans meðr ogurlegre bolvan vm allt england En þisa nest niðazt konungs mænn a thomase erkibyskupe drepande hann i kirkio Epter þat bræstr hormulegt strið upp meðr fullum fiandskap millum gamla konungs oc vnga konungs En siðarst kemr daprlegr unga konungs dauðe Þessor hormulego harðynde oll iafnsaman komu monnum skiott at hondum j englande epter þessa vigslu gerð þi at meðr rettum guðs dóme ma sva guðrækileg gerð æigi lenge vera u hægnd Sæm hinn sæle thomas erkibyskup fǽr sanna frætt af mæðr huæim hætte er gamle konungr hever byskupana latið krvna sun sinn gerer hann þegar mænn meðr bræfum til alexandr papa j huerium er hann birter honum þat fyrst at enge sǽtt varð a þæim funde samet er þæir hæinrekr konungr funnuz siþarst i frannz a huerium er loðviss konungr var meðr margum aðrum virþuleghum monnum huarstueggia rikissens franz ok englandz hann seger oc huat þi vollde ok af hvæim þat læidde Sva skrifar hann pavanum ok hvat er heinrekr konungr meðr sinum byskupum hævez at j englande meðr huilikarre frammferð er hann hever byskupana lateð korona sun sinn hæinrek unga konung mote sino vallde ok vilia kǽrande sek her meðr mikilega ok litillatlega biðiande at alexandr pave hafe sek um siþer framme meðr harðre hægneng viðr þa er sva mikil rangynde gera hæilagre kirkio ok hænnar formonnum Nemner til þess æinkannlega fyrst byskupana j ænglande er sva odœmilegt verk hava gort sem þer hafit nu heyrt seger hann til herra pavans þar sem þæir hafa sialfs yðars bræf broteð huarke virþandæ i þesso verke yðart guðlega valld ne yðarn gæzko fullan goðvilia ok sua sem þæir hava yður bræf ok boðskap enskiss virð sua hava þæir ok kantuariensi kirkio ok hennar formanne i þesso verke suivirt Sem þessor bræf koma til alexandr papa ok hann verþr hins sanna viss meðr huilikum hǽtte er hæinrekr konungr j englande ok þesser bannsætto byskupar hava vigt unga konung þar sem hann hafðe aðr sialfr fyri boðet þæim under bannz viðr logu at gera þat uttan thomas erkibyskup gæfe sitt gott samþycki til þa uerðr hann bǽðe styggr ok ryggr ok hitnar nu miok mote hæinreke konunge ok byskupunum saker sva mikillar olyðne sem þæir hofðu viðr sialfan hann gort ok thomas erkibyskup En i annan stað harmar hann þat hiartalega at sua goðr ok gofugr guðs maðr sem thomas erkibyskup er skal under slikum ok aðrum þilikum mæingerðum hæinreks konungs oc byskupanna jamnlegha standa ok sakar þæirrar foþurlegrar elsko sem alæxandr pave hafðe a thomase erkibyskupe þa fellr nu enn einkanlega nýr harmr a hans signaða hiarta framarr en fyrre ok af þi at honum gæfr nu fullulega at skilia af þesso þæirra verke þat hatr ok þa micklo hærmð sem konungrenn ok byskuparner hava a thomase erkibyskupe þa vendir hann nu ollum sinum goðuilia til þess gofuglega guðs astuinar thomas erkibyskups er sva mickla eymð með u tolulegre u sœmð tok a sek fyre kristz sakar ok kirkiunnar samharmande honum nu mycklo mæirr en fyrre af sinne huggœðe Konungr af franz gerer ok sina sændiboða meðr bræfum til alæxandr papa j huerium er hann tér herra pavanum þat grimma hatr sæm konungr af ænglande meðr byskupunum hever a thomase erkibyskupe Aminnande herra pavænn her meðr ok hann mikilegha biðiande meðr sœtum orðum sniallrar rœþu at hann duele eigi længr meðr fanytum biðstundum at hava sek framme viðr þa er fyre koma kristne guðs ok kirkio Litið hælldr seger hann a þa micklo nauð sem thomas erkibyskup þoler af hæinreke konunge byskupunum ok aðrum guðs ovinum er meðr forze ok fullum fiandskap ganga honum j mot huglæiðit ok þa micklo nauðsyn sem heilog kirkia j englande hever nu til yðarrar hialpar haveð yðart virðulega valld um siþer framme meðr harðre hegning virðande her til mina þionostu meðr þæirre elsko sem millum vár hæver ǽ jamnan veret ok enn er Refset þæim sva skiott fyre sinn ofsa sem þer elskeð oss ok várs rikiss fræmð ok yðars postolegs sætiss sœmð Virðulegr herra ærkibyskup vilhialmr af sainz harmande eymð ok auðn englandz kristne sœker a pavans ffund ok fǽr þat af honum fyri sina ferð ok flutning at hinum sterkaztum forboðum skal nu kasta a allt hæinreks konungs rike sva fyre svnnan sio sem j ænglande en bannsætia sialvan hann ok ænskis þæirra bræf ne bœnar orð sem mote ganga thomase erkibyskupe skalu nu nockorn frammgang fyri alexandr papa fa fyrre en heinrekr konungr gæfr thomase erkibyskupe falslausan frið bœtande þat allt sem hann hever broteð mote kirkiunne ok thomase erkibyskupe Alexandr pave sænder nu bræf til Rothomagensem erkibyskups rotherodum ok byskups niuersensem bernardum bioþande þæim i krapte lyðnennar at þæir fare sem fyrst ok finne Gamla konung Taket hann seger herra pavenn harðum orþum ef hann vill eigi af létta þæim rangyndum sem hann helldr upp a erkibyskup thomas ok kirkiuna j englande Seget honum sua at allt hans rike skal under hinum sterkaztum forboþum standa ef hann vill længr j sinne þriozko ok illsko harðna sua fullkomlega fyre sunnan sio um allt þat rike er hann hælldr þar sem j sialfo englande at j engarre kirkio skal nockorskonar æmbætte fræmiaz uttan skirn við born ok skript við þa er a dauðstrám liggia En erkibyskupenum af Jork er krunaðe unga konung oc aðrum þæim byskupum er við hofðu vigsluna verit sender hann þau bræf er þæim birta sek ollu sinu æmbætte vera suiuirðlega af sætta Nockora af þæim er við hofðu veret vigsluna bannsetr hann ok sialfr bæðe fyre þat oc enn nockorar aðrar saker Þessor bannsetningar bræf byskupanna meðr hinum er sinum embættum ok sœmðum voru af suipter sænder alexandr pave thomase erkibyskupe oll jamnsaman meðr þæim formala at hann hafe þau þann tima mote kirkiunnar ovinum framme sem hann vil ok hann ser sialfr at stund ok stað til heyrer Sua lykr her nu aðrum lut saghu hins sǽla thomas erkibyskups HER hefr nu hinn þriðia lut sogu hins signaða thomas erkibyskups ok seger j þæima fra þi er hann lyktaðe sino life meðr þæim atvikum sem her greiner ok gerez sva ender a hans sogu epter marghattaðaR mæingerðer uheyrilegra fram fœrðra karlmannlega um runnar i huerium er hinn sǽle thomas erkibyskup hafðe sek sva hæiðrlega ok hæilaglega sem ollum epter komandum man nerr umattulekt epter at likia sem epter þæim er bǽþe var hinnar hésto staðfesto meðr þæirre faheyrðre þolinmœðe er hann bar mote ollum mæingerðum at hann varð huarke sva skelfðr meðr ovinnanna ognum ne sva myktr meðr lockande manna bliðyrðum at hann af genge guðs vægum oc vilia nema stoð sua fast meðr kirkiunnar sannyndum allt til dauðans mote hennar ovinum at hann hirðe huarke huat er mæire maðr eþa minne seger þegar er hann fann þa mǽla eða gera mote guðleghum rettyndum ok af þi byriaz her nu hans pinslar saga SEm unge konungr var krunaðr af byskupunum j ænglande j banne pavans oc thomas erkibyskups sem fyrr var skrivat ok alexandr pave kastaðe banne iver byskupana er viðr hofðu veret vigsluna En skrifaðe til hæinreks konungs harð ognar orð epter atkalle loðviss konungs af franz ok margra annarra goðra ok gofugra manna meðr honum þa linaz konungrenn nockot sva viðr En at engenn meger æva um pins1 ok dauða thomas erkibyskups at sva hafe veret ok fram faret sem her seger þa læiðum ver þann mann fram meðr þæim fyR nefndum fiorum sem fra þeima tiðendum hafa trulegha skrifat er benedictus hæiter er ver truum vera goðrar minnengar fyri guðe oc goðum monnum at hann sege þat er hann saa þi at hann var i hia ok geck thomase erkibyskupe nerre en nockorer aðrer a þæim tima er hann var pindr Skrivaðe hann ok sialfr sannlega ok talde alla lute trulega þa er hann sa eþa heyrðe a þæim tima er guðs maðr var af sinum vuinum gripenn sǽrðr ok til dauðs drepenn Hann varð siþan saker sinnar mikillar dygðar oc mikil goðrar mænntar hins hæilaga petrs Abote de burgo Sæm erkibyskup rothomagensis ok byskup niuernensis fa herra papans bræf meðr fyrr nefndum boðskap fara þæir þegar a fund hæinreks konungs oc tea honum bræfem minnande hann a opt oc iðulega sem pavenn hafðe þæim boðet at friðr formériz millim hans ok thomas erkibyskups Segia honum j augu upp at skamt man at biða aðr en sialfum pavanum honum ok aullu hans rike man af pauanum þungt afælle meðr uerþughum dome a dǽtta nema friðr oc sǽtt verþe sva samet sem til heyrer oc pavænn vill at se Segia herra pavann sva hava boðet ser at bera fram fyri hann þat segia þæir konungenum oc með at þæir skalo huarke fyri bliðo ne nockors konar striðo vǽgia eða nockorum orþa glœsum gaum gæfa ne þann tima vm liða er herra pavenn hever j sinum bræfum a kueþet at þæir skalo þa striðo viðr hann ok hans rike framme hafa er hann hever þæim boþet at gera nema sǽtt sæmezt fyri þann tima með fullum friðe Sem hæinrekr konungr heyrer ok huglæiðer huat er byskuparner flytia skil hann at nu er miok at honum þrœngt ok hans rike Ok af þi at guðlegt valld gængr nv framarr en fyrre at honum ok hans raðe ok rikdóme þa ottaz hann sva strið stormǽle sem þæir ogna honum meðr Af þi hæitr konungrenn nu at sættin skal skiott sæmiaz Sakar þessa nefniz fundr i frannz millim konungs af englande ok konungsens loðviss ok thomas erkibyskups meðr hinum goðgiarnaztum monnum huarstueggia rikissens sem alexandr pave hafðe sin bræf ok boðskap til sennt Sættaz þæir thomas erkibyskup ok hæinrekr konungr hæilum sattum at þi sem góþum monnum synez at se a þessum fiolmænna funde þi at heinrekr konungr skil nu at skamt man til þess vera at sialfr hann með ollu sino rike man j þat fyrdœmða forað falla er eigi er vis vón hvæim hétte er hann frealsar sek af Virþulegr herra Loðviss konungr hafðe ok aðr rááð fyri gort en hann fœri af fundenum at sættin skyllde takaz þi at hann hafðe alla hina agetazto mænn er þar varo komner til þess at sǽtta þa heilum sáttum Þessor sǽtt semz meðr þæim a deghe marie magdalene a nockorre hinne fegrstu ǽng er suikara æng kallaz at fornu af sialfum landz  monnum sem siðarr kom upp Sem þæir ero satter at hugsan þæirra goðra manna er við ero ok sættena somðu millim þæira riða mænn af fundenum En er konungr hæinrekr oc thomas erkibyskup sitia upp a sina hǽsta Vikia þæir tvæir ser ut ifra aðrum monnum a nockora fagra slétto ok talaz viðr um stund en siþan mæler thomas erkibyskup sua til konungsens Ek biðr yðr minn góðe herra at þer styggiz eigi viðr þo at ek hægna erkibyskupenn af iork epter sinum til gerðum er hann hever mer oc minne kirkio væitt ok aðra byskupa þa er við vóru vigslu sunar yðars þess bið ek yðr meðr at þer þolet ok samþycket at ek sæte þæim þesshattar pinu fyri sem kirkiunnar log vatta þæim under at standa er i slikt falla konungrenn iár ærkibyskupenum þesso þegar Hér fyri þackar hann konungenum mikilega meðr morghum fagrum orðum Ok ollum viðr verandum upp a þetta siándum stigr hinn sæle thomas ærkibyskup þegar af sinum hǽste fallande litilatlega til fóta konungenum Epter þætta stigr erkibyskupenn vpp a sinn hæst en konungrenn gripr a mot hans jstigi berr at erkibyskupsens fœte halldande þi þar til er hann sitr upp j soþulenn allum a seandum er við ero oc meðr ser miok undrandum þi at mænn matto eigi under standa fyri hueria skylld er konungrenn gærðe sva fyrr en erkibyskupenn sagðe siþan sialfr sinum monnum j lioðe fra sem hann riðr brott af fundenum Sem þæir sitia annan tima baðer upp a sina hæsta talar konungrenn sva til ærkibyskupsens þer fysez herra at fara aptr i frannz af várum funde en mek vǽner at bætr se at þer dueliz hælldr meðr oss um nackora dagha til þess at þat sama synez er varla vǽnez at vera myne Váár vuinatta er allum monnum kunneg en ockra sǽtt vito fǽre at sua búno Thomas ærkibyskup suarar sva konungenum Ek man þickia seger hann sem satt er uhœuerskr ef ek finn æigi vine mina her i franz aðr en ek vende heim þackande þæim sva marga lute mikels verþa sem þæirra goðvile hefer mer oc minum mannum længe teeð Af þi man ek fara fyrst at finna þa ok þacka þæim sinn herra dóm en siþan man ek fara sem fyrst a yðarn fund Epter þi sæm monnum synez verþa þæir nu væl a sátter a þessum funde konungrrenn ok ærkibyskupenn ok skiliaz meðr góþum bliðskap at sinne Nockorum daghum siþarr fara svæinar thomas erkibyskups til ænglandz meðr hæinreks konungs bræfum J huerium er konungrenn gerer sinum monnum þat kunnnegt þæim er volld hallda af honum at friðr er sættr meðr samðre sǽtt millem þæirra thomas erkibyskups Af þi byðr konungrenn sinum monnum at þæir late thomas erkibyskup ok hans mænn hava frið ok at allt þæirra goðs greiðez þæim fullulega aptr Ok þo at hinn sǽle thomas erkibyskup gere þessa svæina fyri ser meðr þilikum konungsens brǽfum til englandz þa vill hann þo sem sa er fullr er goðrar forsio oc vitrlæiks giora siðarr aðra mæire oc visare sendiboða fyre ser til englandz aðr en sialfr hann fare ok þæir með varygð j lioðe epter læite þæim orðróm er a er honum ok hans monnum eþa huerer meðr eþa hverer mote honum standa Sva skalo þæir ok verþa viser æf nockorer gagn staðleger luter se j læynd magnaðer j mote honum En af þi at hæinrekr konungr hafðe hæitið j sǽtt þæirra thomas ærkibyskups at greiþa honum aptr iarðer nockorar er erkistolenum j kantia til heyra ok konungrenn hafðe lenge halldet j sino vallde þa sender thomas ærkibyskup til konungsens dyrlegan mann mæistara Jon er epter dauða ærkibyskupsens verðr carnotensis byskup ok annan meistara herbert af boseham bioðande þæim at þæir uerþe uiser æf konungrenn uill æfna sin hæit oc gæva aptr æignirnar En siþan biðr hann þa fara fyre ser til ænglandz sakar fyrr næfndra til fælla æf konungrenn vill æfna sin hæit viðr hann en ella biðr hann þa skynda aptr a sinn fund ef hann uill æigi hallda sin hæit Þæir fara ok finna hæinrek konung j normandi oc hæilsa hann af herra sins halfo epter spyriande ef þǽr æigner sem hann hafðe ærkibyskupenum upp jað ok kantuariensi kirkio til heyra mane sva fátz sem hann hafðe hæitið konungrenn gerer sem hann var van optlega duel optlega um æina stund at heyra þa ok æigi vill hann væita þæim her um nockorn orskurð En af þi at þæir diarfer flytia fast sitt ærende þa suarar konungrenn sva um siþer mæistara Jon eþb Meðr engo mote gere ek þetta mæistare Jon er þer beiðez nema ek finna yðr fyrre aðro viss gera viðr mek ok mitt rike en þer hafet her til gort Af þilikum konungsens orþum gefr þæim skilia at þæirra ærende fǽr enga framkœmð þi at þat verðr nu allt úsatt er fyrr var af konungenum gort statt um þætta efne þi at jarðernar fáz nu meðr engo mote Venda þæir fyri þi sem fyrst aptr a vægh til sins herra thomas erkibyskups segiande honum oll konungsens orð ok hit sannazta allt af sialfra sinna færð Hinn signaðe thomas erkibyskup sem hann heyrer huat er þæir flytia fra konungsens orþum verðr hann miok styggr viðr oc mæler sva konungsens hæit seger hann ero jamnlega hegomlegh sem þau er meðr suiksamlegre under  hyggio ero framm sogð ok fyrir hæiten FVndr er þisa nest stefndr millem konungs hæinreks af englande ok Jarlsens af blæssess er theoballdus hæiter saker nockorra greina er j ganga meðr þæim um æina lute ok aðra Thomas erkibyskup sem hann frægn þetta færr hann til turóns borgar at finna hæinrek konung ok kemr þar tvæim doghum fyri fundenn hæinrekr konungr sem hann heyrer at thomas erkibyskup kemr þar gerer hann nockora af sialfs sins svæinum /v/t a væginn fyrir hann at þæir sœme hann meðr sinne fylgð sva sem hann nalgaz staðenn en nockoru siþarr riðr hann sialfr ut af staðenum mote honum Sæm þæir finnaz ma sva synaz a viðr bragðe konungsens at hann bere ognar asiono iver ærkibyskupenum j viðr bragðe ok þo æigi meðr augunum þi at hann tǽr honum varla sitt andlitt sua at hann megæ þat fullulega sea þat marka þæir ok meðr ser er meðr ærkibyskupenum ero um nottena epter ok gáum at gefa at huarke sialfr konungrenn ne nockorr annarr hans manna j hans herberge vǽnder sino andlite til thomas ærkibyskups Ecke sæfr ok konungrenn lenge a mærgenenn framm nema stendr storlega arla upp ok þegar sem hann er klæddr lǽtr hann syngia ser sálu messu þi at hann vil æigi taka pacem af ærkibyskupenum en ugger at hann man at standa messunne Lǽte hann syngia sér aðra messu ok stœþe ærkibyskupenn at en hann villdi æigi taka af honum pacem þa uissi hann at þat mynde eigi þickia goþum monnum kristins mannz giorð nema helldr guðs ouinar Sungenne messunne stigr konungrenn þegar upp a sinn hæst riðr sua uttan alla duol ut af borginne skundande framm til stefnostaðarens erkibyskupenn riðr ok meðr sinum monnum nackoru seinna Sem þæir sœkia framm til fundarens riðr thomas ærkibyskup framm epter konungenum þæir talaz þegar viðr er þæir finnaz meðr þi mote at huarr kærer a annan asakande meðr horðum orðum ok berum brigzlum sva længe sem þæir talaz viðr Seger konungrenn ærkibyskupenn meþ ængo mote vilia mvna þǽr sœmðer er hann kvætz hava væittar honum um framm alla mænn ærkibyskupenn seger hann ænga lund mæira muna til þess æpter lǽtiss ok þionostu er hann seger sek hava væitt honum Meðr þeima hǽtte riða þæir fram a fundenn At huarr þæirra brigzlar auðrum þi berlega vpp j augun at huarge þæirra vill nv mvna huat er huarr hafðe auðrum gott gort sua miket epterlæte sem huarr þæirra hafðe auðrum fyrr mæirr væitt meðr sannre elsku En er þæir koma framm til stefnostaðarens gefa þæir upp þætta tal En konungrenn ok Jarlenn hallda þegar a sinum malum Ok epter miok langan tima dagssens sættum ok somþum allum þæim græinum er gortz hofðu millem konungsens ok Jarlsens meðr raðe oc til logu thomas erkibyskups ok annarra goðra manna sva yrker erkibyskupenn a konungenn meðr horðum orðum ok staþugu hiarta Aminnande hann þegar j fyrsto huersu hann hafðe honum hæitið at gǽfa allar þǽr æigner aptr er hann hafðe længe fyre honum halldet ok erkistolenum j kantia til heyrer Sva seger hann konungenum ok diarflega oc miok einarðlega hans gerðer ok framm ferðer þǽr er hann hefer mote honum oc kirkiunne Aminnannde hann ǽ sem tiðazt millim annarra orða hverso o merkr ok laus orðr er hann provaz j allum sinum góþum fyrir hæitum viðr sek Meðr goðra manna til logu æinkannlega Jarlsens er fyrr var nefndr er gott æina til lagðe heitr hæinrekr konungr nv enn af nyio at hann skal þessar iarðær aptr geva En biðr ærkibyskupenn þo fyrst at fara hæim til stols sins kvætz sia vilia huilikan er hann tǽr sek landzfolki skiliaz þæir sva at sinne Litlum tima liðnum fra þeima funde riðr thomas erkibyskup til kastrs þess er mons caluus kallaz ok skamt er fra blæses at finna hæinrekr konung ecke til þess at kǽra nockot eþa kræfia konungrenn nockorra luta nema finna hann ok fræista at guþe like at hann fae hans vinskap aptr meðr fornum fælagskap Sæm hann finnr konungenn tekr konungrenn honum sem synez elskulega meðr bliðskap af þi tala þæir marga lute millum sin hæimollega J þæirra tale mæler konungrenn sva til k ærkibyskupsens hvat vælldr þi herra ærkibyskup at þer vilet æigi epter minum vilia vikia ok sva gera sem mer likar Villdet þer sva gera sem þer vitit minn vilia til vera þa munda ek alla lute fa sem fyrr j yðart valld ok vilia Nackorum dagvm siþarr kom thomas ærkibyskup talar við meistara herbert af boseham seger hann honum þetta sama konungsens orð ok sem konungrenn mvnde sva segia til min seger ærkibyskupenn Alla lute gef ek j yðart valld ok vilia ef þer vilit allt epter minum vilia gera þa komo mer þessor orð i hugh er j guðspialleno standa ok sathan sagðe til vars herra er hann freistaðe hans synande honum alla þæssa hæims dyrð þæssa lute alla sagðe sathan til vars drottens man ek geva þer ef þu mek dyrkande fællr til fota mer Af þæima gaufga guðs vin segez þætta til þess at aller skile at hans vandlǽte þat er hann hafðe fyre guðs rétte sva opt sem þat kom at hænde sem marger kændo reis af ræinu brioste vttan alla ranga a girnd til valldz eþa virðingar Af þi ma hans vilia j allum lutum þæirra konungsens malum skiran skilia ok ufalsaþan veret hava UM mærgenenn epter sæm ærkibyskupenn fǽr orlof af konungenum riðr hann brott ok snyr aptr til sainz þisa nest byr hann sek til hæimferðar skyndande at ollu sem mest gætr hann epter þi sem fatœkr utlage fær við komez Sæm hann er buenn færr hann ok finnr loðvi konung ok aðra fracklandz hofþingia at hann þacke þæim aðr hann snue hæim sinn herra dóm er þæir téþu honum J þæim punkt er hæimrenn meðr sinum herra fiandanum œstest mest mote honum ok aller aðrer snero bake við honum Sæm hann finnr loðvi konung þackar hann honum fagrlega allan goðvilia sinn biðr þann guð gæfa honum fyri allan þann herradom er hann hefer honum teeð j sinum nauðssynium fulla ambun friðar ok fagnaðar er engo gleymer þi ær gott gerez þackar hann ok þæim ollum auðrum franklandz hofþingium mikilega Sem hann hefer sva gort tekr hann orlof af loðvi konunge ok skiliaz þæir með hinum mesta vinskap vænder ærkibyskupenn nu hæim a vægh ok snyr til vitsandz Thomas ærkibyskup hafðe nockoru aðr sennt þau hin samu herra pavans bræf fyri ser til englandz er herra pavenn hafðe honum nockoru aðr sennt fyri huerium er sva var sagt J þi bræfe er til sialfs hans var ritað af herra pavanum At herra pavenn biðr hann þau þa framme hafa er honum virðez time til vera J huerium er nockorer byskupar j ænglande oro af sialfum alexandro papa boðaðer bannsætter en sumer oro sino æmbǽtte af sætter Rogeirr ærkibyskup Gillibert lunduna byskup Jocelin byskup af sarisber koma þæim þessor bræf byskupunum rett i þann tima er þæir etla at fara suðr um sio at finna hæinrek konung Thomas ærkibyskup er nu komenn til vitsandz ok af þi at hann biðr byriar duelz hann þar um nockora daga A nockorum dege sem hann gengr meðr siónum at skynia vind oc væðrs far sem siglande manna siðr er til ser hann huar milun bononie dek

an er komenn Thomas ærkibyskup sem hann ser decanenn kastar hann þegar fyrre brosande orþum a hann meðr glænnze epter spyr

iande ef hann vill fa ser far þar sem hann færr sva a kaflega Hann dekanenn heilsar ærkibyskupenn fyrst ok lytr honum litillatlega en siþan tekr hann sva til orðz Eigi fer ek þi sva skyndilega at ek vile fa mer far hælldr skunda ek til þess a yðarn fund at bera yðr sem fyrst þessor orð sem minn herra bononiensis jarl bað mik bera yðr Séét fyrir yðr herra ærkibyskup seger hann dekanenn þi at bvner biða þæir yðar er yðro life epter læita þar sem þæir ero nu til siovar komner j englande at geyma allra þæirra hafna er þæim þicker von at vera at yðr bere til Eigi fyre aðra skylld nema þegar sem þer stiget fotum a ængland gripe þæir yðr þegar ok drepe eþa ella j bond reke Hinn sæle thomas ærkibyskup suarar þæim sua True þessu sun minn sem æk sæge þer þo at ek se af minum fiandmonnum j sma stycke sundr slitande þa skal ek þo æigi at hælldr af þæim vægh vikia er ek hefe vpp hafet ok ek ætla mer framm at fara sva længe sem guð lofar ok enge ogn eþa otte engenn styrkr eþa sturlan skal mek heþan j fra hæpta mega at fara æigi at sinne sem mek til fyser yfreð længe hæfer su guðs hiorð sem ek a at væita værnd ok vorð firð veret navisto sins hirþiss Gefe guð þæim naþer epter langar nauðer En þessor er su hin siþarsta bœn er ek bæiðumz með allre fyst af minum vinum at þæir flyte mek dauþan ef þæss þarf þæss viðr til þæirrar kirkio er ek em nu lifande /v/t af þrœngðr þi at ænge er su lutr er menn skylldaz mæirr til at gera en fylla hinn siðarsta mannzens vilia þa er sialfr ma æigi vm mæla Sem thomas ærkibyskup talar þilika lute sigler æitt skip at hofninne er kæmr af ængelande þat berr bratt at lande Sæm þæir hafa um buez ero þæir þegar af ærkibyskupsens monnum epter frætter huat j ænglande være talat um til tœke thomas ærkibyskups eþa um hans hæimkvamo j landet þæir svara þegar aller j senn segia þat vera ollu folke sœtt ok blitt at hann kome til sins fostr landz sem fyrst Vttan æinn af þæim er at er spurðr suarar ærkibyskupsens monnum sva Heyre þer væsler mænn seger hann hvat vile þer eþa sege þer eþa huers læite þer eþa huert skunde þer Vttan ef seger hann til yðars dauða sem ek kann yðr meðr sonnu at segia þi at sva segia þæir er vita at marger riddarar ero nu til þæss j þa somu hofn saman komner er þer vilet til sigla at þæir take ærkibyskupenn ok reke j bond sva skiott sem hann stigr fotum a land ok alla hans mænn meðr honum þi at oll jorð er af hans framfærð rœrð Aller menn j ænglande herþa sina huge mote yðr Einkannlega hiner kærasto konungs menn fyri þa sok at þer komut rygð ok rœreng upp a landet j yðarre til færð suma byskupana bannsætiande en aðra æmbættino af sætiande Meðr fyrr  næfndum hinum bannsættum byskupum seger sia laupa upp meðr mikille œþe mote thomase erkibyskupe Reinalldr de varenna ok vicekomes gervasius hinn þriðe er ranulf af brock sa er thomas erkibyskup hafðe aðr skommu bannsættan Svmum gængr her til frammfylge viðr hina bannsætto byskupa mote erkibyskupenum En aðrer springa af sialfra sinna eigenne illzko upp mote honum ok ero nv komner meðr morgum væpndum mannum at gæta þæirra hafna er þæim þicker mest von a vera at hann bere at Sem viner hins sæla thomas ærkibyskups heyra þenna kvitt af lætia þæir hann at fara at sva bunu til ænglandz biðia hann hælldr biða þar til er hann fǽrr mæðr friðe faret i sitt fostrland ok friðrenn verðe enn uruggarr styrktr Hinn signaðe thomas ærkibyskup svarar þæim sva er slikt tala Ek ser nu seger hann england oc æf guð styrker sva minn vilia sem hann væit minn vilia til væra þa skal ek ef æk ma minum fotum sem fyrst a þat stiga þo at ek vite mer er skamt liðr heþan liðr harþan dauða vera fyre hænde ok ængenn ma hann nu dvælia at hann fare æigi æf guðe likar sem hann sialfr hefer fyrir ætlaz SEm þusundrat ara hundrat ok siautiger oro liðen fra vars drotttens holldgan en sæx ár full vtlægðar hins sæla thomas erkibyskups ok þat vm framm hins siaunda arsens sem ær fra allra hæilagra messu til iola fostu þi at nu er hinn þriði dagr j advent er hinn stoðugazte stolpe kristninnar gafugr guðs ast vin thomas cantuariensis ærkibyskup gengr j haf af flandr vm natt til ænglandz ok af þi at guð ær meðr honum þa falla honum væðr epter fýst sakar þæirra fyre sata er honum varo giorvar þi at æigi kemr hann viðr land doroberniam at ænglande sem hans oviner villdo hælldr tekr hann farsǽlega þa hofn sem guð villde oc sand vik hæiter Sæm hann berr at homnennenne aðr en þæir take land lætr thomas ærkibyskup sætia þann sama kross sinn upp a skipino ær kantu

arienses ærkibyskupar oc allz ænglandz primates voru jafnlega vaner at lata bæra fyre ser Af huerio ær hans skip ma væl kænna fra auðrum skipum Sem þæir kænna krossenn þickiaz mænn vita at thomas ærkibyskup fylger honum Af þi ma nu sea margra fatœkra manna flocka er mote honum rænna eina gyrða aðra aðra upp stytta at þæir sinum fælaghum fyre renne ok fagnande sinum fæðr j lændingo viðr take at þæir take af honum fyrster blæzan En aðra ma sea litilatlega framm fallande ok honum sva meðr grate fagnande ok alla samt ma heyra hátt kallande ok sva segiande Blæzaðr se sa er kemr j nafne drottens faðer fatœkra ok foður  lausara manna Huggare ækna ok harmþrutenna þurfande manna Sem fyrr næfnder Riddarar er j annarre vik biða væntande ærkibyskupsens til kvamu heyra hann hafa i aðrum stað lænnt skunda þæir a hans fund meðr mikille a kæfð ok varla vilia þæir hæilsa honum er þæir finna hann nema spyria hann vttan alla dvol meðr horðum hiortum þrutens hugar fyre hueria sok er hann bannsætte fyrre suma byskupana en suma ollu sino æmbætte af sætte en hann kœme fotum a land vækiande sva uro upp j rikino þar sem aðr var friðr ok goðar naðer j landeno Hœta honum þi þægar at jafnskiott sem gamle konungr verðr varr viðr þessor hans til tœke ok hina faheyrðo framfærð at hann man vdœmilega styggiaz viðr sem von ær at þar sem slikr ufagnaðr er giorr i hans rike bæðe lærðum ok læikmonnum thomas ærkibyskup sem hann ser þæirra brǽðe svarar hann þæim sva meðr hogvǽre Ekke man gamle konungr styggiaz viðr þetta ok æcke væit æk mek hava mote honum gort ne hans rike uróat j þæsso þi at sialfr hann gaf sitt gott orlof hær til at sva vǽre framm faret viðr byskupana Af þi ær þat þa vttan alla mæingærð giort viðr konungenn ok hans rike nema hælldr ær þat meðr sialfs hans samþycke til þæss gort at su mæingerð er byskupaRner giorðu mer ok minne kirkio j krunan sunar hans være æigi upind Einkannlega fyre þa skylld ok at engænn dirfez heþan af at giora sva guðrǽkelegha glœpsko herra pavans bann ok boðskap fyre allz ecke hafande cantuariensem kirkio ok hænnar formann vanvirðande Sæm riddararner heyra at þetta var meðr konungsens raðe giort tala þæir þegar nockot sva miuklegarr æn biðia þo þæss miok þrátt at hann frælse byskupana af sinum afælllvm leysande þa af þi banne er þæir hugðu hann hava þa mæðr bvndet hann suarar þæim sva sæger þat mæga biða mærgens þar til ær hann kæmr til kantvariam Riddararner sem þæir fa æcke af ærkibyskupenum þat ær þæir bæiðaz riða þæir meðr skyndingo brott Thomas ærkibyskup er j þæima stað nesto natt ær hann kom a land En vm mærgenenn æpter riðr hann nǽr sæx milur til kantuariam fra þæirre vik ær hann tok land En hvar ær hann riðr er hann sva af ollu folke meðr fagnaðe tækenn sæm guðs ængell Fatœkra manna flockar mote honum fagnande rænna hann fagrlega meðr mycklum knefollum hæilsande sinum klæðum framm a vægænn kastande opt aller hit sama hátt kallande Blæzaðr se sa ær kemr j nafne drottens Prestarner af kirkiunum meðr sino soknar folke skipaðre processione meðr krossum ok kǽrtum rænna /v/t a væguna mote honum hæilsande sinum fæðr mæðr fagnaðe Biðiande hann meðr litilæte gæfa ser guðlega bblæzan Þæssor vægr ok virþeng ær hinum sæla thomase ærkibyskupe væitez af folkeno er æigi þæim úlikr er várum drottne var giorr fyre pinsl sina þa ær hann ræið til jorsa

la  borghar ok þo at vægrenn se skammr þa vinnz honum þo varla dagrenn til staðarens saker fiolða folksæns ær mote honum rænn mæðr fagnaðe ok þæirre þrong sæm a væginum ær Sæm hann kæmr til cantuariam ær honum þar virþulega fagnat sæm verþugt ær af sinum andleghum svnum mæðr hæilaghum ymnum ok sœtum lof songum Kænne mænn meðr klærkum ganga langt /v/t mote honum meðr skipaðre processione skrydder dyrmætum skruða syngiande guðe fagra lofssongva sœmande sva sinn andleghan faður meðr folkeno ær þæim meðr fagnaþe fram fylger Hinn sǽle thomas ærkibyskup sem hann kæmr j kirkiuna fællr fyrir alltere allr til iarðar mæðr mycklo litillæte ok bitz fyre vm goþa stund En siþan sæm hann riss upp af sinne bœn minnez hann viðr alla brœðr mæira mann ok minna ok þi gerer hann sva at hann hafðe gort hæim fyre ser sem hann var i frannz mæistara Jon af sarisber ær vtlægðez mæðr honum æinum manaðe fyrr æn sialfr hann fœre meðr þæim ærendum at hann gaf virðuleghum manne broður thomase valld at leysa þa ær synþulegha hæfðe flæckaz af þrætto manna samneyte þi at hann hafðe þat hæyrt sagt at sumer af brœðrum hefðe samneytt bannsættum monnum Allum lutum i kirkiunne sœmilegha sogðum ok fagrlegha fromðum gengr thomas ærkibyskup hæim j sina holl ok hælldr þænna dagh læg allan hatiðleghan meðr allzkyndiss goðre glæðe vinum ok frændum ser fagnandem meðr allre bliðu UM mærgenenn epter riða riddararner a fund thomas ærkibyskups epter spyriande hann huern órskurð er hann vill þæss mals gæfa er þæir hofðu fyrra daghs framme er þæir baðo hann leysa byskupana af banne Meðr þæim koma ok klærkar þriggia fyrr  næfndra byskupa ærkibyskupsens af Jork ok byskupsens af lundunum ok byskupsens af sarisber ær til þæss ero a ærkibyskupsæns fund af þæim sænder at þæir læite þæim lausnar af þi banne er þæir hugðu thomas ærkibyskup hafa þa meðr bundet En hann svarar þæim sva Byskupar þesser meðr þæim aðrum ær j stormǽlum standa ero af sialfum hærra pavanum bannsætter æn æigi af mer Fyre þi er þat æigi mitt at læysa þa er hann sialfr hæfer sva bundet meðr sinu vallde fyri sannar saker þi at hinn minne hæfer æcke valld yfer ser mæira manne ne a nockorum hans gerðum eða frammfærðum Af þi ær þat sialfs hærra pavans at lina þæim þægar honum likar æn æigi mitt klærkarner meðr Riddaranum sem þæir heyra þilik orð ærkibyskupsens flytia þæir ecke þi siðr meðr mikille a kefð biðia hann leysa byskupana af banne Thomas erkibyskup kallar nu sina raðgiafa til sin at hann heyre huat raðe er þæir vilia til gefa huerio hann skal her um svara ok ær þæir verþa aller a æitt satter Svarar thomas ærkibyskup klærkunum ok riddarunum sva um siðer Til þæss at sa friðr halldez er sættr var millim vaar kirkiunnar ok konungsens þa man ek með miskunn guðs a hǽtta treystande upp a herra pavans millde at taka þæssa lute j þæima punkt upp a mek en þo heyra honum æinum til ef þæir vilia mer þat aðr sveria oc loglega festa at þæir skalu standa a kirkiunnar dome um alla þa lute er þæir ero j stormælum fyre hafðer ella gere ek þetta meðr ængo mote Riddararner meðr klærkunum snua þægar brott reiðer sem þæir hæyra slikan ærkibyskupsens orskurð þi at þæim þicker harðla hað

ulega vera sagt af ærkibyskupenum at byskuparner þurfe nockoru at hæita honum fyre sina lausn talande morgh usœmelegh orð til hans af sino ofdrambe Millim huerra er Ranulf af brock hefr nu þegar sinn mvnn upp mote ærkibyskupenum meðr mikille guðlastan kastande morghum meinmǽlum upp j sialfs hans augu En guðs maðr sakar sinnar þolenmœþe lǽtr æige sem hann heyre hvat illt er hann seger hælldr þeger hann sem sáuðr ok ængo svarar hann En klærkarner er ræiðer brott snero fara með allum skunda at finna byskupana er þa sendu Segia þæim orð ok orskurð thomas ærkibyskups ok huat er sialfra þæirra bræ byskupanna bræf ok bœnar staðr matte fyre honum Sva finnz j þæirra byskupanna orðum er suaraðu sinum klærkum at byskup Gillibert af lundunum ok byskup Jocelin af sarisber myndu sva hafa gort sæm ærkibyskup thomas hafðe fyri sagt æf rogæirr ærkibyskup af iork hinn þriðe af þæim hæfðe æigi mote mællt ok af þi ær þat meðr sonnu sagt ok skrifat at hin þriðia tunga sturlar marga Sua segiz at ærkibyskupenn af Jork hafe til orðz komez Atta þushundrat punda skærra pæinga varðvæiter vár fe ork hafe þar guð lof fyri En mikenn þora af þi fe vil æk ok sva skal æk til þæss glaðlega /v/t gæfa at minnkæz þueruð ok þriotzka thomas ærkibyskups ok hans forz ok folska mœþez vm siþer sva at hans dul ok dramb dræifez ok værðe at allz engo er mæira er meðr honvm en rááð eþa nackorskonar rœsklæike Af þi biðr ek yðr þæss brœðr miner at þit latið hann æigi fa fyri komet yckro sonnu siðlǽte hirðit æcke heþan af um hans ognar orð Sœkium hælldr aller samt a gamla konungs fund er allt hǽr til hæfer j þæima malum meðr oss mote várum ovin herralegha framme staðet sæm hann man ænn framm a læið nema þit bleyðiz ok bilit þi at hann man várt mal til goðra lykta leiða æf sialfer ver kunnum til at gǽta En æf þit skiotez hanum ok skiliz viðr hann j várum malum en samþyckez hans fornum fiand manne thomase ærkibyskupe þa manu þit j hans vinattu alldre um alldr aptr komaz en hann man kalla yckr sem þit eroð sakar yckarrar uheyrelegra suika viðr hann laushugaðra laupara ok sina trusuikara Af þi man hann þa giora viðr yckr sem þit hafet til skylldat viðr hann ok logen dikta yckr þi at hann man baða yckr or reka sino rike sem verþugt ær æn taka allt yckart goðs j sitt valld Hvat manu þit þa seget mer a huerio lande vilet þit hælltz vallarar vera Eða huar kiose þit oreigar yckr hælltz brauðs at biðia ollu fe flætter ok huivetna goðu haþulega af  sætter Sva true ek at fara skal sem ek hefe yckr nu fyri sagt nema þit standit ænn staðfastlegha mote varum ovin meðr þæim ær þit hafet her til meðr staðet Eþa huat ma sa mæira illt at yckr fœra eþa er yckr bannsætte Gerðe hann baðum yckr slikt illt sem hann gat kom a yckr banne ok bolvan meðr sinum rongum ok falsum flutninge SVa huesser ærkibyskupenn af Jork ok framm œser byskupana Gillibert af lundunum ok Jocelin af sarisber at þegar j stað fara þæir suðr um sio til gamla konungs þæir finna hann j normmannia fám daghum fyri Jol Sem þæir koma fyri hann kvæþia þæir hann hælldr skyndilegha kasta ser niðr fyri fœtr honum Segiande oc þegar mikilega kǽrande fyri honum af framm ferð thomas ærkibyskups er hann hafðe framme viðr þa þegar hann stæig fotum a land ær bæðe ero segia þæir horð ok faheyrð her meðr biðia þæir konungenn mikilegha at hann hafe sitt rettynda valld um siðer framme viðr thomas ærkibyskup miskunnande sialfs sins folke Segia þæim til heyra miskunn af hans millde er fyri borðe verþa en þat erum ver byskuparner segia þæir En hinum heyrer til rettynda ræfsing af yðarre halfo er vnaðar margan agǽtan mann en sa er thomas ærkibyskup er meðr faheyrðre striðu ok frammleype rœrðe allt yðart rike j sinne til kuamo læikmenn ok lærða menn ranglega sturlande þæim naðum ok friðe j folsko meðr illzko snuande er þer varoð honum meðr gœzko af sonnum goðvilia gæfande Sva seger byskuparner konungenum at allr sa friðr er sættr var j sǽtt þæirra konungsens ok ærkibyskupsens er nu meðr ollu fyri diarfaðr af thomase erkibyskupe j ænglande Sæm þæir hafa um stund meðr sva falsum flutninge rœgðan thomas ærkibyskup aller samt tækr ærkibyskupenn af Jork sva til orða Herra konungr seger hann Mer æinum af oss kumpanum er æigi ænn meðr ollu bannat at blaðra minne tungu En viðr þessa tva mina brœðr ok fullkomna fælaga byskupana Gillibert ok Jocelin er nu huerium manne fyri boðet at mæla viðr nema hverr sa er viðr þa mæler skal þegar falla j sva fyrdœmtða bann sem þæir ero nu sialfer með bundner Sva hæfer thomas ærkibyskup viðr yðr ok yðra vine gort sem nu meget þer heyra Af þi ma þat sannlegha segiaz at hann ær þess allz ominnegr er yðarr herra dómr hefer honum mikilegha meðr goðu langan tima téét Gleymer hann þi ok æigi siðr ær hann ǽtte at muna giarne at þer gafut honum af yðarre millde gott orlof at fara aptr j sitt æiget fostr land ok æige virðer hann þat nema ambunar sialfum yðr þat fyrst ok allum oss út ifra ær sun yðarn vigðum under krunu at hann gæfr oss fyri guðz ræiðe kastande a oss bollvan ok banne þi at hann villde giarna meðr ollu fyri koma oss æf hann réðe sua sæm hann villde oc hann mætte ollu þi framm fara er hann til fyser En af þi at hann væit sek slikan vera viþ oss oc sialfa yðr ok viðr allt landz folket þa geymer hann sin nv sæm hann gætr undrande sialfan sek viðr at hann verþe optarr af sino fostrlande út flǽmtr þi at hann riðr nu miok riklega með fogru foruneyte hœverskra riddara Mikell fiolðe fotgangande manna fylger honum ok æigi siðr meðr morghum laupande suæinum ær bǽþe fara fyri honum ok epter ok alla væga um hann kringia þæir ær þæss æina læita mæðr hans raðe at hann uerþe j nackora þa verndar staðe jnn tekenn at hann fae sek ok sina mænn j þæim punkt fyri huers mannz vallde urugglegha halldet En þat skulu þer vita minn sœte herra at litils virðum ver viner yðrer iþulægar mæingerþer varra auundar manna ne þann kost sem váárr góðuile gæfr út af varo vallde oc goðs fyri yðra skylld ok mæðr ængo mote angra oss eþa ryggia þæir hiner odœmilego skaðar er ver þolum þægar ver faam yðr með trulæika sva þionat sem yðro vallde væl like En af þi at sa hinn mickle kostr er ver út gæfum af várum goðvilia fyri yðrar saker fyri kæmr oss ok várum volldum ok tign várs virþulegs æmbǽttiss er sva miok minkat sem varre fræmð meðr frama er sua giorsamlegha af thomase erkibyskupe fyri komet þa uerþum ver huerium manne at fyrilitneng ok aumlegu auga bragðe þi likast sem ver hafem hinn mesta glœp giort þa er ver vigðum sun yðarn krunande hann sem konunglegt valld villde oc honum retlegha til heyrðe þar fyri ero ver af varum ovinum meðr banne boluaðer þo at ver vitim oss meðr ollu saklausa viðr hann vera ok mægim ver meðr ængo mote ne vilim vára skǽra samvitzko gruna Konungrenn sæm hann hæfer heyrt um stund mæðr hvæim hǽtte ær ærkibyskupenn af jork flutte suarar hann honum sua Ef aller ero þæir j banne sæger hann er sunar mins vigslu hafa samþyckt eþa viðr verit þa man æigi æk æinn undan standa Erkibyskupenn suarar Þola mægu þér herra þann ufriðarens storm um æina stund ær þer faet æigi forðaz at þat birtez ollum opinbærlega huat ær yðart hœga hugskot ær af volldugu hiarta framm færr þoler meðr fa heyrðum kyrlæika sannrar þolin mœðe ok æf þer vilet sua um stund gera at gæfa yðr æcke um huerso ær hann forzar eþa framm færr ok latet hann læika uruggan um sua langan tima sem hann til lyster þa skal þat bratt birtaz ænn framarr æn fyrre huat rangyndum er þolet oc aðrer af honum Meðr slikum fortolum ok morgum aðrum þilikum hærðer ærki byskupenn af Jork konungsens hugh daglega meðr sinum kumpanum byskupunum ok aðrum sinum fælagum mote thomase ærkibyskupe eþa i huilika œþe er þæir fa honum snuet meðr sinum falsum fortolum þa birtez þat bratt En fra þui skal fyrre segia huerso thomase ærkibyskupe er fyre boðet at fara j syslu sina sem hann kom hæim til stols sins Erkibyskup thomas er nu komenn til cantuariam sem fyrr sagðez Sæm hann hæfer fa dagha hæima daulz gerer hann agætan mann mál sniallan ok raðspakan Rikarð prior hins hæilaga martini til unga konungs fostra sins er vigðr hafþe veret af æmbættes lausum byskupunum Þæssor Rikarðr ær æinn mikils  hattar maðr j sino vite ok visdome sæm væl ma marka a þi er vitrir mænn bera honum vitne vm æpter dauða hins sæla thomas ærkibyskups þi at þæir kiosa hann til ærkibyskups æpter dauða hins sǽla thomas ærkibyskups Sæm hann priorrenn kemr til unga konungs berr hann honum ærkibyskupsens bliða kueðio hæilsande hann mikilegha af sins herra halfo En siþan seger hann honum at thomas ærkibyskup er komenn til ænglandz ok sitr nu hæima at stole sinum j kantarabyrge þisa nest af sakar hann ærkibyskupenn fyri konungenum sem honum var boðet at gæra af þi ær byskuparner voru þat af sinum sœmðum út sætter er þæir hofðu vigðan hann En seger honum at þetta var gort meðr goðu orlofe faþur hans En konungrenn ær ænn ær barn at alldre gæfr ængan gaum sem sem synez sendeboðans orþum ne sialfum honum ok mæirr gerer konungrenn þætta fyri þa skylld sem siðan fluttez at hann þorer eigi aðru viss at gæra fyri fæðr sinum ne fyri þæim er honum varðvæitto oc til þess oro sætter af gamla konunge at geyma hans en þat se sialfs hans vile Af þi er hann ok sændiboðenn huarke af þessum ne nockorum aðrum væl tekenn j hollenne at ængenn fester nockorn trunað a hans tolu Sæm hann skil at hann syslar æcke hefer hann sek skiott j brott færr ok færr finnr thomas erkibyskup þo at hann kunne honum engan lut fyri vist at sægia af sinum ærendum En guðs maðr er bæðe er stærkr j hugh ok staðugr j hiarta byr sek ecke þi siðr færðar þi at hann fysez at finna nygian konung fostra sinn Enn er hann hefer funnet hann etlaz hann þegar at fara j syslu sina þi at hann hefer fulla fyst a þi af sinum goðvilia at vitia þæirra ær honum til heyra ok hann hæfer længe langt ifra veret sialfr hann væit ok at nogh nauðsyn hhælldr til at hann viti sins folks af þi hygz hann fara skalu sæm viðaz ok skiotazt gætr hann þi at giarna vill hann nu koma folkeno a rættan vægh slikt ær hann gætr ræinsannde þa af þi ær þæir hava i fallet mote guðe ok hæilagre kirkio meþan hann hæver brotto veret Nu af þi æpter fáá dagha riðr hann ut af kantuaria til lunduna meðr mycklo folke Sæm hann sœker fram til borgarennar verðr mykell þyss j staðenum af folkeno er fyrer er ok renna ner aller burgæisar ut af staðenum fagnande meðr folkeno mote honum Thomas ær þar næsto natt En um mærgænenn sem hann ær færðar buænn koma þar sændemænn unga konungs til hans sægiande honum at konungrenn fyri  byðr honum at fara viðara vm sitt Rike nema byðr honum at fara hæim til kirkio ssinnar biðr hann sitia at stole sinum Thomas ærkibyskup svarar þæim þægar uttan alla duol þi at hann ær allr gloande j guðleghum anda Ecke snyr ek minne færð fyri þi aptr sakar sliks forboðs nema hælldr fyri þa skylld at sva mikil hatið færr at hondum sem ær hatið guðs sunar ok fyri þi man æk aptr snva at æk vil hæima vera þann tima ok sœma varn drotten meðr minne þionostu j minne kirkio hans burðar dagh ok sua snyr hann aptr til cantuariam En er hans vviner hæyra at hann snyr hæim þa yppa þæir þægar sino ofmætnaðar kappe ognande honum þegar horþum ognar  orþum Segia sek skalu vera upp a hans skaða huat ær þæir mega ok at sialfs hans hals ok hofuð skal sinnar hæimsko giallda Æinkannlega fǽz j þesso mest at tala til hans bæþe verst ok þo flæst ok hæitaz viðr hann æinna hærvilegaz þætta noðrulegha af springe ær kallat ær brockhæis þi at su kynkuisl hafðe honum længe þung veret oc ollum hans vinum framarre æn flæster aðrer j allzkyndiss skæmmeleghum orþum meðr faheyrðum meingerþum æinn af þæsso vanda tye ær Robert klærkr af brock ær hio rófu or rosse staðarens j canncia sæm hann mœtte þi a vægh er þat bar byrðar hæim til staþarens þetta sama ross var siþan framm læitt fyri thomas ærkibyskup ok honum synt HJnn sǽle thomas ærkibyskup sitr nu hæima at stole sinum framan til jolanna En a sialfan jola dagenn er hinn siaunde ok tuttugu er hans hæimkuámu til kantuariam stigr hann upp a tolu stol ok predikar langan tima dágs fyri folkeno væl ok sniallega En siþarst j sinne tolu seger hann þæim at skamt man til þæss vera at hann man viðr þa skiotlega skiliaz þi at a mino life man skiotr ænder verþa seger hann En er hann seger sitt liflát fyri sua lioslega ok kvæðr skamt manv til vera at þat mane framm koma þa fællr sva miket til meðr honum at hann kæmz viðr ok fæller tár sva noglegha at hann fǽr varla orþe vpp komet Slikt sama rœraz hiortu allra þæirra er a hæyra ok viðr komaz vndarlega miok sva at af þæima angre er mænn fa af hans orþum ma hæyraz harmsamlegh andvarpan um alla kirkiuna Sva ma ok tár sea meðr nogum trega fliuga framm af margs mannz augum ær sua segia millim sin Huar um lǽtr þu oss sua skiott goðe faðer eþa huerium gæfr þu oss j gæzlu meðr þi at þu skiliz sva skiott við oss Nu sem hann hefer længe meðr tárum talat fyri folkeno þæim mikilega a æggiande at þæir se sinn skapara ok lausnara um framm allt annat ælskande Hans kirkio oc klærka sœmilega virþande Hær meðr sinn dauða meðr tárum fyri sægiande ok hann vera skiotlega at hondum komande þa skipter hann sva skiott sino skaplynde sæm hann snyr sinne rœþu j annat æfne ok hann tækr at tala af þæim ær hæilagre kirkio gera rangt ok hennar klærka sviuirða þi at æigi ær hann nu klœckande ne tár fællande nema hælldr verþr hann sua hæitr oc harðr epter gratsamlegan styn ok stor anduorp sæm bæþe matte siaz ok heyraz at likare er hann nu j sinum orðum grimmhugaþum manne æn linum eþa miuklyndaðum Hann huæsser nu sina tolu með snarpre rœþu upp a þa ær reynder oro at ranglǽte i rikino ok til þæss hafa sek allan tima haft at draga hans valld under sek rǽnande hann kirkiunum ok þæirra goz niðrande klærkdomenum þæirra rétt j ollum lutum fyri smáánde Diarflega anefner hann nu ser huern þæirra meðr æiginlegho nafne er mest hafa genget upp a kirkiunnar ok klærkanna rétt Marga næfner hann til þæssa af konungsens holl ok hans hirðsuæitum sialfum honum miok hæimolegha Einkannlega gætr hann þæss frænda bálks af brochæis meðr horþum orðum er ver fyrre sogðum at sialfan hann hafðe margan tima haþulega hǽddan ok marghattaðum mæingerþum alla gotu mœddan En nefner ranulf af brockh oc Robert klærk hans frænda af broch ær halann hio af rosseno kirkiunne ok sialfum honum til vanuirðu unaða bannsætiande baþa þa En þi skal æigi glæyma at sægia huerso hærvilega ær bannet bæit kann klærkenn robert af broch Hann klærkrenn væiter þænna tima vinum sinvm væizlu nockora i sialfs sins huse sæm hann ær bannsættr af ærkibyskupenum þi er hann hafðe lateð smiða þar j staðenum En viðuna til hussens hafðe hann valet til hussens æpter sinum vilia ok latet upp hoggua j skogum thomas ærkibyskups Hundar oro jnne hia þæim j hærbergino sem margtitt er lættlega at þæir heyre honum klærkenum til þi at hann vill gæfa þæim brauð er liggr a borðeno fyri honum En þæir vilia meðr ængo mote nærre koma ne a þi brauðe bita er hann hæfer sinum hondum a teket þar sem þæir æta allt annat miok graðuglega er aðrer þæir ær jnne ero gæfa þæim Nu sæm aller undra er viðr ero þi at þæir vita æige huar af þetta læiðer þa vilia prova en þetta mune hundunum hugat vera Af þi taka þæir læifar hans klærksæns ok blanda viðr annarra manna brauðmola ok kasta framm fyri hundana En þæir hafna huarutueggia saman ræka ok rækia ok huerge nǽrre koma nema flygia oc forðaz sem þæir viðr komaz æitt allt sem þat æitt  huat er þæir vita ser illt ok ohæillt Sæm hinn sæle thomas ærkibyskup hefer sitt guðlega æmbǽtte gort ok alla lute fagrlega framet j kirkiunne er til hatiðar halldzens heyra gengr hann til borðz ok hæfer sek æcke með minna mote væl glaðan viðr sina mænn iver borðeno en hann hafðe sek aðr fyri guðe j kirkiunne goðfusan j sinne þionostu Joladagr stændr nu upp a sǽtta dagh ok ætr hann sialfr kiot sem aller aðrer j hollenne sæger mæire skynsæmð ok siðsæmð j þi finnaz at æta þat a sua dyrum deghe en i þi at nockorr vare sek viðr ok vile æigi ok æta Glæðez nu hinn sæle thomas ærkibyskup meðr sinum vinum sua lenge um jolen likamlega sem várs drottens er vile til En nu skal fyrst fra þi segia huerer þat drecka sem þæir byskuparner brugga ær mæðr gamla konunge ero Rogæirr ærkibyskup af jork Gillibert byskup af lundunum byskup Jocelin af sarisbær ÞEssær þrir byskupar sæm fyrr sagðez foru a gamla konungs fund sem þæir fængu enga lausn þa er þæim likaðe af thomase ærkibyskupe kærande sek mikælagha fyri honum en ropande ok rœgiande hinn sæla thomas ærkibyskup Segia konungenum at hann hafe bannsætta tva af þæim æn teket af æinum þæirra allt æm

bætteð fyri þat at þæir vigðu sun hans under krunu Margt flytia þæir annat fals mæðr lyge upp a hann meþan þæir duæliaz meðr konungenum ok þi meira hugh læggia þæir a at fyri koma honum sem þæir finna at konungenum lika hælldr þæirra rœþur Sva fa þæir ok gort um siðer meðr sino róge at konungsens hugr oc hiarta hitnar sva hærvilegha mote thomase ærkibyskupe at hann œsez allr ok vpp kvæikez j sua myckla ræiðe at þar af fællr hann j fullt raðleyse þi at hann hærmðar fullr gætr mæðr ængo mote sin sua gǽtt at hann kǽre æigi opinberlegha iver thomase ærkibyskupe fyri aullum viðr verandum sem af sinum vvinum Hær meðr bannar hann j sinne bræðe ollum sinum fostr sunum ok fælaghum talande morgh færlegh orð til þæirra er honum þickia vera skyllduger at virða sinn vilia ok gǽta sinnar sœmðar Seger ængan ok æigi æinn vera þann af þæim er hans réttar vile reka a æinum lærðum manne þæim er sva margfalldlega vró gerer mino rike minne virðeng ok vallde fyrir komande Ok ænn seger hann Einn maðr sa ær mitt brauð át hóf sinn drambuisiss fót mer a mot ok ænn mæler hann sua Einn maðr gerande ser af þi gotz er ek gaf honum gabb ok glænno vanuirðer nu konunganna kyn allt mitt rááð ok rike under fotum troþande þi at ænge hirðer nu um minn vanæiðr þar sæm ænge hæfner honum huat sem hann gerer Enn mæler konungrenn sva Einn maðr sa er holltu rosse reið a fyrsto a minn garð tignaz nu sœmð ok sælo volldugs sǽtiss með nogu epterlǽte þi at hann fagnar nu j hǽð várs hasǽtiss allre konunganna fræmð ok þæirra sœmð fyri diarfaðre ollum minum vinum þetta sama vitandum ok daghlegha hæyrandum ok late þer þo sua vera þi at þer vilet æcke at gera Sem fiorer riddarar konungsens hæimoleger hærbergiss mænn hæyra konungenn slik oc þilikik orð meðr œþe ok ræiðe optlega tala bera þæir þægar rááð sin saman ok kæmr þat a samt meðr ollum þæim at þæir skalu þægar j stað fara aller til ænglandz at dræpa thomas ærkibyskup þi at þæir hyggia at konungenum man þætta sva væl lika at hann man sœma þa her fyri þæir binda þetta úrááð millim sin meþ storum orþum ok stærkum æiþum at þæir skalu hans dauþa menn verþa Sva samþyckiaz fiorer riddarar sem nu ær sagt upp a dauða thomas ærkibyskups En þessor ero nofn riddaranna Einn hæiter Ræinalldr biarnar sun er sek til ænskiss illz sparer ok likare er dyrum æn monnum j sinum grimlæik Annarr hæiter huge af morevil þat þyðez sva huge af dauða eþa dauðra manna þorpe hvart ær hælldr kallaz Af þi ma hann sannlegha kallaz maðr dauþans Hans moþer sem hon mynde hafa ælskat æinn ungan mann harðla hæitri ast ær lyulf hǽt æn hann uilldi æigi sæm sægez mæðr hænne læggiaz þa gerðe hon ser rááð af sinne kuænslegre slœgð meðr þæima hætte at hann skal a sinum hæste læika fyri hænne meðr nœckuiðu suerþi Nu sem hann gerer sva kallar hon háátt a sun sinn ær fyri ræið ok mæler Huge af morevil vara vara vara þek liulf hæfer brugðit sino suerþe Her fyrir var þæssor hinn mæinlause unge maðr til dauþa dœmdr en siþan soþenn j vællanda vatne Sem hann hæfðe þetta til þess gort at hann uilldi sinn mæistara dræpa meðr þiliko pinslar vǽtti lauk hann sino life Nu æf illt tre sem váárr drottenn seger sialfr ma æigi gera goþan avoxt af sér þa er þat ok liklekt at af æitrsfullre konu kome ok illt af kvǽme Hinn þriðe hæiter Vilialmr af tráz ok þo at hann hafe sek optlegha j Riddara skap frœknlegha framet þa hæfer þo længe hans lifnaðr sua liotlegr veret j oðru lage at af sinum illgærþum verþr hann nu at vinna æitt hit glœpilegsta verk þi at sialfs hans synðer hafa fænget hann nu fiandanum j valld Fiorðe hæiter Rikarðr brito ær sialfs sins vandskapar ok ... ... biarnar sun um siþer sva til orþa ok mæler til thomas ærkibyskups Ver erum sender seger hann af varum herra gamla konunge sunnan um sio at bera þer hans boðskap Af þi vilium ver vita af þer huart þu uillt helldr at sa boðskapr se upp borenn j fǽð eþa fiolða leynilega eþa opinberlega En guðs maðr er engan trunað hefer nu a heimsens trauste eþa uon a hans vinskap ne nockorn úgg eþa ótta af gagn staðleghum lutum suarar meðr æinfalldre rœþu sva sægiande Raþet sialfer seger hann talum þa hælldr æinslega seger Ræinalldr en þæsser gange um stund út Nu af þi sem sagt var at guðs maðr hefer huarke traust a fiolða ne ugg a mannfǽð þa biðr hann alla sina mænn ut ganga Ollum út gengnum vttan riddarnar sitia epter meðr ærkibyskupenum renn lokusuæinnenn til dyranna ok lǽtr opnar standa at þæir er úte ero mege sia sinn herra erkibyskupenn ok æigi siðr Riddarana er nu ero æiner jnne hia honum Nu sem þæir hafa sua setit um stund ok reinalldr hefer nockorn sua konungsens boðskap birtan en hinn uisazte guðs vin thomas ærkibyskup gætr glœglega skilt at hans orð ok framburðr heyra huarke til friðar ne nockorrar farsælldar þa kallar hann loku suæinninn biðr hann lata inn klærka ok munka er út gængu en læikmænn biði /v/te seger hann Sem þæir koma jnn er kallaðer éro mæler thomas ærkibyskup til riddaranna Nu megu þer herrar seger hann tala huat er yðr likar þessum hia uerandum Reinalldr suarar Af þi at þu kyss hælldr at flæire heyre a várt tal en fǽre þa hirðum ver ok æcke at epter þinum vilia verþe ok vite sem flæister En siþan byriar hann sina rœþu a þænna hátt VEr berum þer þænna boðskap af hænde hæinreks konungs gamla er nu er fyri sunnan sio at þu farer sem fyrst a fund unga konungs sunar hans ok væiter honum þa virþeng sem þu ert skylldr at væita herra þinum ok konunge Huat er þat seger ærkibyskupenn er ek skal honum Ræinalldr suarar þat er tu skylldare at vita en ver Ef ek uissa seger hinn sæle thomas þa mvnda ek æigi segia at ek visse þat æigi þi at ek etla mik hafa gort honum huat er ek em honum skylldugr Reinalldr suarar Ecke er sva Mart være geranda ok mart bætr geranda en her til hefer verit gort Eigi væit ek seger hinn sǽle thomas ærkibyskup huat er ek a at bœta viðr konungenn nema þer seget mer Reinalldr suarar Meðr þi at þu lǽtr sua sem þu viter þat meðr engo mote þa skalum ver segia þer VáR herra konungrenn byðr þer at þu farer sem ek sagða þer þegar j fyrstu ockarrar rœþu a fund unga konungs sunar hans er her er jnnan landz oc fester honum þinn trunað meðr suardaga ok þat meðr at þu bœter þat allt viðr þa er þu hefer her til mote konunglego vallde broteð Hinn heilage thomas erkibyskup suarar honum sua Huar um skal ek skylldr at sueria konungenum trunaðar æiða Eþa j huerio hefi ek mest misgort mote konunglego uallde En Riddarenn suarar honum engo af þi at hann kunne enga grein a géra þi at hann visse hann mote konunglego vallde ecke broteð hafa oc af þi lǽtr hann þann luta ærkibyskupsens spurnengar lausan sem hann væit hann vera meðr ollu saklausan af en suarar sua til annarrar ærkibyskupsens spurnengar er hann spurðe þæss huar fyre er hann være þess skylldr at sueria unga konunge nackora æiða Sakar þæirrar baronie seger hann Riddarenn er þu hælldr af minum herra konungenum er tu skylldr at sueria honum hinn sterkasta eið ok þat kræfium ver nu af þer ok allum þæim klærkum sem þu leiðer meðr þer jnn i land várs herra konungsens sua sem þer vilet j hans lande vera Af þæirre baronie seger ærkibyskup thomas er ek hælldr af konungenum em ek buenn at suara oc gera huat er logen meðr skynsæmð segia En uttan æf skal konungrrenn þat væl vita at ængenn minna klærka skal honum heþan af nockorskonar eiða sueria þi at allz of marger æiþar ero aðr meðr rangendum af morgum manne ut snaraðer sem synaz ma af þi at þæir ero nu flæire en talt fae er fyre þa skylld ero bæþe bannsætter ok meinsœra menn En guðe se þat þakkat at ek hæfe margan mann af meinsœrum frelstan ok af banne leystan ok sua skal ek margan leysa af þeima haska heþan af ef guð lofar Skilium ver seger Reinalldr at þu villt engan lut þann lut þann gera er ver hafum upp kastat fyre þér at þu átt meðr skylldo at gera En þo at þu uiler þann engan lut gera sem ver konungrenn byðr þer ok ver segium þer þa skalum ver þo birta þer nockoru framarr hans boðskap Meðr þessu sem ek hefe aðr birt þer at þu skyler gera byðr konungrenn at þu leyser byskupa hans af banne a hueria er þu hefer honum ovitanda þiliko a felle kastat ok gever þæim sitt embætti aptr Sua byðr hann ok at þu gerer honum her af goða skynsemðar  grein ok ollu aðru þi er hann uill a þek kǽra fyri hueria skylld er þu hefer sua framm faret mote honum ok hans vinum Af þesso ok aðru þi er þu hefer mote honum brotet krefr hann at þu bœter honum epter logleghum rettyndum Hinn sæle thomas suarar honum sua Byskupa þessa sem þer kereð þar af hefer ek eigi bannsǽtta Eige hefer ek þa ok helldr út af sinum sœmðum sætta þi at þat gerþe herra pavenn sialfr er aller vita at valld hefer af sialfum guðe til þilikra luta Nu ef þer uilet her um nackot kǽra eþa flytia faret þa til herra pauans ok kǽret fyrir honum þi at þat kæmr ecke til min at suara yðr her um Reinalldr mæler Ok þo at þu hafer þat eigi sialfr gort þa hefer þat þo at huaro af þino upp kaste ok a æggian veret gort Her til suarar honum erkibyskupenn sua Ef herra pauenn hefer þetta gort sakar þess at hann villde refsa þæim sin rángynde er mer ok minne kirkio hofðu sua micklar meingerðer gort þa ia ek mek þetta meðr engo mote mislika En sun illzkunnar er her til hefer með suiklegre flerð um þat uéllt at fa nockor þau orð af erkibyskupenum er hann þikkez mega sakar a gefa sua at þar af fyri kome hann guðs rétte oc heilagrar kirkio en fǽr enge þa finnr hann ser aðra frammferð sem hann ser sek ecke meðr þessarre vinna Tekr nu oc talar til ærkibyskupsens horðum orðum brigzlande honum opinberlega meðr marghattaðum mæinmǽlum Meðr morgum hattum syner þu þer þat allt væl s virðaz er konungenum oc hans uallde verðr til vanheiðrs gort ok hafnanar ok sva villt þu oc sialfr gera sem þu gerðer þa er þu bannzsetter hans byskupa komande þæim sva or sino vallde ok uirðeng skiliande þæim fra sœmð ok samneyte heilagrar guðs kristne Eige fyre aðra skylld en þa at þæir þorðu vigia varn unga konung konungs ok drotningar sun huerium er oll konungleg ærfð rettlega til heyrer Ok af þi at þu meðr u heyrilego forze upp springande mote hans uegsamlegre hǽð hefer slika lute dirfz at gera þat er þat ok truanlekt at þu uiler þisa nest krununne af honum kippa meðr ollu rikino til þess at þu uiler þa vera bæðe kallaðr konungr ok vera ok sua En guð man sua væl gera at alldre man tu þi helldr konungr vera Guðs maðr sem hann heyrer þilik Riddarans orð er honum gera fulla meingerð minniz hann þess er hinn vise salomon seger Reiðr maðr uekr upp þrettur en vitr maðr lǽger vpp vaktar Sua gerer ok hinn sæle thomas ærkibyskup þi at hann læggr lint andsuar viðr beiskan hugh oc hiarta hins drambvisa Riddaranum sua andsuarande Fyri engan mun Reinalldr fyri engan mun helld ek mik til konungs ok eigi girnumz ek at koma hans korono af hans hofðe micklo helldr villda ek væita honum þa sœmð at kruna hann þrim krunum eþa fiorum ef ek hefðe þar til sua miket valld sem ek villde þat giarna gera en taka af honum æina ætla ek ok engan þann vera j verolldinne minum herra konungenum foður hans fra  skildum at hann ælske með meire dygð en ek ok honum vile betr ok sua lenge sem ek lifer skal ek þetta sama ef guð lofar styrkia meðr minum verkum En huat er byskupum þæim er gort er þer seget af mino vvallde ok atkalle sinum sœmðum vera af suipta eþa meðr ollu af mer bannzsætta þa skalo þer þat væl vita at þat var æcke fyrre gort en konungrenn gaf þar til aðr til sitt samþycki meðr goðo orlofe at þæir tœke verþug giolld epter til gerðum þi at þann tima er við hæinrekr konungr funnumz snimst i franz a mario Messo dagh magdalene sem friðr ok sǽtt var samet millim vár ok hann tok mek i sinn fornan vinskap þa kærða ek fyri honum af morgum mæingerþum er mer ok minum monnom hofðu verit gorvar En æinkanlega kerða ek þo mest ok flæst af minum brœðrum byskupunum er þess dirfðuz at fyridiarfa mina virðeng ok minnar kirkio vægsæmð dragande þat valld með sino ofbællde under sek sem mer ok engum oðrum til heyrðe at kruna unga konung Ok af þi at hann skilðe þat vera satt sem ek sagða honum þa gaf hann þat upp meðr goðuilia sialfs sins herra doms at byskupar þesser skylldi meðr hans goðu orlofe vnder þilikarre refst vera sem minn flutnengr oc framkœmð gǽte framarst fengit af siolfum herra pauanum epter þæim guðs rætte sem oll hæilog kirkia hælldr i dagh ok hæilager fæðr postolanna epter komendr skipaðu fyri oss ok herralega gerðe konungrenn þetta at hann samþyckte eige at æins viðr mik her um nema iamnvæl het hann at hialpa mer meðr sinum styrk her til En Reinalldr er her til hefer mæira af folsku en hœuersko mæira af œþesamlegre bræðe uanstilltrar ræiðe en hofsæmð eþa skynsæmð œper þegar hátt upp sem hann heyrer ærkibyskupenn þat segia at konungrenn samþyckte þi at byskuparner veri bannzsætter Auvi auvi seger hann huat seger þu Vheyrileg odygð ok odœmelegh suiksæmd er þetta sem þu seger upp a konungenn at hann munde gefa þer orlof til þess at bannsætia byskupana sina vine ok hina kerazto kumpana Eþa hann munde lofa þér at reka þa sua ranglega af sinum sœmþum uttan alla sanna sok er við varo uigslu sunar hans Sannlega kom honum þetta huarke j hugh ne i hiarta at hann uillde þetta mæla þi siðr gera hitt er helldr sannara at þu uæizt þek sialfan uera upphafsmann mikils fals ok fullkominnar flǽrðar viðr varn herra konungenn er slikum suikum lygr a hann Reinalldr ræinalldr seger ærkibyskupenn Meðr engu mote vil ek nockorskonar suiksemðar fleck fœra upp a konungenn En þat er morghum mannum kunnekt at váár rááð ok rœður sem friðr var formeraðr semeðr
        meðr samðre sǽtt millem konungsens ok kirkiunnar oc min foru æcke sua leynilega at æigi vissi þat oc heyrðe marger virðuleger oc agǽter mænn ærkibyskupar lioðbyskupar klærkar oc klaustra mænn ok her meðr fimm hundrað Riddara er við voru oc upp a þætta heyrðo ok sialfr þu sira Ræinalldr vart oc þar Vuin sannlæiksens suarar oc seger Ecke var ek þar nérre ok af þi sa ek enga þessa lute Ecke heyrða ek ok þat er þu seger ifra Sæm hann Riddarenn neitar sek þar hafa við verit suarar hinn sæle thomas honum sua mælande Jaur seger hann Guð þat væit at ek em uruggr um þat at ek sa þek þar En Reinalldr suerr um ænn seger sek þar meðr engo mote veret hafa oc þat er undarlekt oc æigi minnr u heyrelekt at þu seger konungenn hafa sua suikit sina sanna vine gerande hann sva at falsara oc fullum suikara Ma þer þetta meðr engo mote þolaz ok æigi vilium ver lengr þola þer er hans mænn erum truer oc trauster Sæm Ræinalldr hefer sua sagt œpa þæir upp aller j sænn Riddararner meðr hotvm oc heruilego akalle sveriande við guðs sonar sáár ok suiða at þæir hafa honum allz oflænge þolat sin rangynde Af sialfra sinna ræiðe væx þæim nu sva mikil œþe at þæir sturla sialfra sinna hugh oc hiortu oc af þi mæla þæir viðr hann margfalldlegha folsko af nogre illzko laðande brigzlum a brigðzle oc ognarorþum a hæitan En guðs maðr er æigi at æins er nu til þæss buenn at þola brigzle oc heyra þæirra hót nema iamnvæl at gefa sinn hals oc hofuð fuslega under þæirra suerþ kirkiunne til friðar oc frælsis hefer sek hofsamlega mote þæirra vanstilltre akæfð þi at hann minnez þess sem hinn vise seger Sem ræiðen œsez vægh hænne rasande Sua gerer oc þesse hinn goðe guðs maðr hefer sek hofsamlegha mote þæirra vanstilltre a kæfð suarar stillilegha meðr linvm ok liosum orðum Siþan ek kom hæim j land seger hann meðr miskunn guðs ok konungsens friðe þolða ek j nogh yfrit morg hót meðr berum brigzlum oc marghhattuðum skammum oc skaðum Mænn miner voru hervilegha meðr forze tækner oc haþulega halldner en sino goðs gersamlegha rænter hæstar miner varo ok haþulega spillter er Robert af broch fœllte hoggande þæirra rófur Ranulf af broch tok oc fong min oc meðr forze hællt þau hin somu sem hæinrekr konungr let fyri svnnan sio i friðe fara hæim til ænglandz her meðr em ek ok angraðr af minum fiandmannum meðr morghum harþum orðum meðr brigzlum ok berum meingerþum allt at æino at minn herra konungrenn hafe sænt mænn til unga til unga konungs meðr bræfum J huerium er þat var boþet at ek oc miner mænn skylldim hueruitna frið hafa Ok nu ofan a þætta allt iafnsaman komu þer at ogna mer Vitið at mer þicker slikt harðla þungt at þola af yðr Ræinalldr suarar Ef nackorr hefer þer rangt gort eþa þek j nackoru angrað hui kerðer þu þat fyri engum manne hæfðer þu þat kǽrt oc kunnekt gort þa mvnder þu þat hafa þegar fængit oll þin rettynde fyri huerium skyllda æk kǽra mek seger ærkibyskupenn fyri unga konunge seger ræinalldr Vin seger ærkibyskupenn J nog hefe ek kǽrt j nog hefi ek skyrt huilikum mæingerþum er ek hefe længe veret mœddr yfrit længe hæfe ek oc bæizt bóta en ængar fængit vm framm þetta ero mer ænn daglega margar mæingerðer væittar Ok sua margfalldlegha em ek enn angraðr ok rygðr meðr rangyndum minna fiandmanna ok sua margar kerslur oc kueinkaner minna fatœkra manna heyraz minum eyrum nǽtr oc dagha at til ser huerra nauðsynia fǽr ek æige funnet sendiboða En þo at ek hyle mitt angr eigi længr ok kǽra ek meðr noghum sannnyndum þa man ek ecke fa þi hælldr af minum herra rettyndum þi at unge konungr oc hans rááð gera sua oll sin rááð sem gamle konungr seger fyrer oc ecke rááð gera þæir honum ospurðum Bannat er mer oc at gera menn mina suðr um sio til konungsens at flytia mitt mal fyri honum Af þi er miok illa við mik gort En nu af þui at ek fǽr huarke her ne þar nockorskonar rettyndi fyre fundet þa man ek sua heþan ifra framm fara sem æinn ærkibyskupenn ma ok hann a at gera fyri engum dauðleghum manne min rettynde upp gæfande ne heðan ifra fyre nockorum af rettum vægh vikiande Heyrðo þesso ærkibyskupsens orðe kallar æinn þæirra hátt hæitan hæitan seger hann Eþa huat man tu æige forboða allt landet en bannsætia alla oss Annarr suarar Guð se mer sua hollr seger hann þat man alldre verþa þui at aflage hefer hann marga aðr bannsetta J þesso laupa þæir upp aller meðr horðum orþum ok berum brigzlum viðr hinn sǽla thomas j sua mikille ræiðe ok œþe at nesta ganga þæir af vitino af sino rase oc raðleysi sem synaz ma a þæirra latœðe þi at þæir mega sinaR hendr meðr engo mote kyrrar hafa nema kasta armlæggiunum fast snarande hæruilegha glovana er þæir i hondum hafa synande sua a ser sonn mork sinnnar œþe huartueggia meðr ollu likamlegu viðr bragðe sem mæðr akaflegho kalle ok reðelego hareyste Ok af þæirra orða rugle ok hareyste ma nu æigi skiluislegha skilia huilikum orðum er huerr þæirra kastar nu upp a ærkibyskupenn Aller mæla þæir bæþe mart ok illt viðr hann En um siþer sem þæir hafa sua miok længe lateð snvaz þæir til munkuna er viðr ero meðr þæssam orþum ver bioðum þer yðr af vars herra konungsens halfo at þer varðvæitið þenna mann ærkibyskupenn vandlega Ok geymit hans sva at hann komez æigi fra yðr þar til er þer læiðet hann framm þa er konungenum likar Ok hann lǽtr hans kræfia af yðr Enn er þæir mæla þetta miok þrátt viðr munkana ok þæim verðr æcke a munne sælugum suarar milldr faðrer Riddarunum fire sina sunu huat er þetta er þer seget hygge þer at ek vilia flyia Nei seger hann Eige fyri konungenum ne nockorum oðrum lifande manna forða ek mer meðr flótta þui at æigi kom ek til þes hæim til minnar kirkio at ek vilia þegar j stað fra hænne fara hælldr fór ek fyri þi sem fyrst gat ek a hennar fond at ek vil a hænnar náþum biða þess er miner ofundar mænn vilia mer gera Sannlegha segia Riddararner skall tu æigi forðaz þo at þu viler oc ef þu villt þa skall tu æigi undan ganga En þar er hinn sǽle thomas tok til orðz sem fyrr var sagt at hann sagðe sek huarke skylldo flyia fyre konunge ne nockorum aðrum þa mællte hann æigi af kyndugu kappe konungenum til smaanar hælldr mællte hann þat meðr æinfalldre rœþu af sialfs sins hugprýðe ok þæirre hugarens obrigðilegre staðfeste er hann hafðe i sino brioste meðr guðs vilia ok at ollum epter komandum heyrande hans staðfesto mætte hann verþa til epter virþulegs dœmes Enn er Riddararner ganga vt meðr harke ok hærvilego hareyste með brigzlum oc hæitan u dœmelegre þa stændr hinn sǽle thomas ærkibyskup upp ok fylger þæim allt til hærbergis dyranna kallande a huga af morevil er sakar ættar vǽre æigi uliklegt at mæire skynsæmðar mynde vera en þæir aðrer biðr hann aptr snua ok tala viðr sek En af þi at hann fǽr nu varla styrt ser fyri œpe sinnnar reiðe sem aller þæir aller þa gæfr hann ængan gaum at ærkibyskupsens orþum Af þi snyr hann aptr ok sættz j sætt sæte kerande fyre þæim munkunum ok klærkum af þessum konungsens boðskap er Riddararner hofðu væitt framm boret Sua kǽrer hann ok eige siðr fyre þæim af þæim mæingerðum er Riddararner hofðu væitt hofðo honum meðr sinum orþum Sem ærkibyskupenn hefer sva kært sek um stund fyri þæim svarar honum æinn af sialfs hans klærkum mæistare jon af sarisber vitr maðr sniallr ok mikell klærkr guðrǽddr ok ælskande guð Sira minn seger hann Vndarlegt er þat at þer vilet ænskis mannz raað viðr hafa eþa huerr nauðsyniakostr var yðr a sua mikils hattar manne at standa upp ok fylgia þæim allt framm til herbergissdyranna þæirra œþe oc ofsa til framm œsengar ok mikils a auka Mynde æigi likare hafa veret at hafa aðr teket rááð af þessum er viðr ero ok hafa suarað þæim meðr linare orþum er yiðr vilia allt þat illt er þæir mego gera œsande yðarn hugh til reiðe at þer mælltið nackor orð i yðarre brǽþe er þæir gæte yðr siþan sakar gefet af sialfs yðars orþum En hinn sǽle thomas er fyre rettlǽte kirkiunnar ok klærkunum til frælsis oc friðar girniz nu til dauþans sem anauðegr maðr til sǽlo ok náþa suarar honum sua Gort er allt rááð ek ueit væl huat ek skal gera Meistare Jon suarar Guð gæfe gott rááð RJddararner ganga nu ut a garðenn meðr micklum skunda til sinna felaga er sek hofðu meðr þæim saman bundet at drepa thomas erkibyskup ok herklæðaz þegar En siþan sem þæir ero uepnder snuaz þæir þegar upp a ærkibyskupsens herbærge meðr berum suerþum oc bitrum bulǽxum meðr arbystum ok tuiæggiaþum tolum oc aðrum lystulegum vopnum til þess funnum at þæir leme lasa en hogge hurðer oc briote sua ærkibyskupsens herberge at enge hindran hallde þæim aptr at þæir leiþi æigi fyri hugsaþan glœp til þæirra lykta sem þæim til lyster Nockorer af ærkibyskupsens monnum er við þetta ero stadder renna þegar sem þæir sia ok skilia huat er þesser vilia meðr mikille a kæfð ok kalle til ærkibyskupsens sua sægiande Sira sira segia þæir hærklæðaz Riddararner nu thomas ærkibyskup suarar Huat skaþar þat fyrr  næfndr robert af broch sun glatanarennar einn hinn illuiliafusazte er nu meðr þessum sinum boluaþum sambandz monnum sa hinn sa same er thomas ærkibyskup bannsætte a sialfan jola daghenn skiliande hann fra ollu samneyte allra kristinna manna saker sinna udœmelegra illgerþa Hann robert gengr nu fyri þæim þi at honum uurðu oll gong oc gradur kunnenar a garþenum þann tima er hann hellt ærkibyskupsens stolenn j sino uallde af sinum herra ranulfe af broch En þat uar allan þann tima er hinn sæle thomas ærkibyskup var j útlægðenne Riddararner skunda nu til hallardyranna þi at þæir uilia þar giarna inn komaz ok ganga sua or hollenne framm i herberge ærkibyskupsens En þæir er fyri ero uerþa fyrre at bragðe oc strængia þa ute Sem þæir komaz ecke j hollina leiðer robert af broch þa þar til er gradur nockorar leynilegar liggia af erkibyskupsens herbergium niðr j grasgarð nockorn Múr þann er uerðr fyri þæim briota þæir gerande sua mikenn glugg a honum sem þæir mege j giognum hann ganga Sem þæir ero igiognum hann komner uerþa fyre þæim laundyrr nockorar þar ganga þæir jnn skundande sua framm um klaustreð til kirkiunnar Enn er erkibyskupsens mænn uerþa uið uarer huat er Riddararner hafaz at þa laupa nockorer af þæim meðr a kæfð til sialfs hans kallande ok hann mikilega biðiande at hann flye ok forðe ser meðr flotta þa fa þæir hann huarke or stað fœrt ne hans huga rœrt þi at honum virðez ecke uera uesælegra oc verr uera faranda en flyia sina fiandmænn ok þora eigi at þola dauða fyri guðs nafne Af þi gæfr hann þæirra orþum engan gaum nema sitr æcke þi siðr uskelfðr i hugh meðr stoðugu hiarta Meðr þæim ecke eigande er þann einn tima standa j guðlegum uerkum sem þæir ero af sinum fiand monnum huarke hriaþer ne rekner en þegar sem þæir uerþa firi sinna feandmanna of sokn oc hatre oc þæim kæmr þat nockor raun at hondum þa snuaz þæir þegar af sino oþorane fra þi goðs er þæir aðr gerþu klærkar oc munkar er meðr ærkibyskupenum ero biðia hann flyia oc forða ser sua En af þui at þæir fa þat æigi af honum þa ganga munkarner til þæirra klaustradyra er til kirkiu dyranna uita oc briota upp En siþan kosta þæir huat er þæir gæta at gort at koma sinum fæðr til kirkiunnar nauðgande hann nesta til sœmelega þo at huaro firi honum til þess finnande at hann se sua gerande sem þæir ero honum a æggiande Senia komenn uera þann tima er hann hœfe aptan song at syngia oc giallde guðe i hæilagre kirkio sina skylldo Sem heilagr maðr guðs uikr sinum huga epter þæirra fortolum ok vilia þa minnez hann þessarra guðs sonar orþa oc boðorða er hann ser j brioste bar alla gotu andlegha ok segia sua Sa er epter mer uill koma seger guðs son ok meðr mer eiliflegha vera neitæ hann sialfan sek en take sinn kross oc fylge mer Sua gerer thomas ærkibyskup nu þi at hann lǽtr nu bera kross fyre ser hann stændr nu upp ok gængr ut af hærbergino En munkarner oc klærkarner hafa þegar hændr a honum skylldande hann til at skunda til kirkiunnar þi at driugum dragha þæir hann með ser En hann sætr fót fyri fot huat er hann gætr oc gerer þui siðr ganga sem þæir nauðga hann mæirr til at skunda sua sem honum þicki þat uera full skomm at hann flye sina fiandmenn Sem þæir faz uiðr hann einkannlegha munkarner at koma honum i kirkiuna at hann forðe ser sua suarar hann þæim sua miok optlega epter spyriande huar um er þæir lata sua þi at hann þickez hafa mycklo usœmelegra hátt a sinne gongu en hann var van ok j annan stað uill hann hugga sina menn styrkiande þæirra hugh oc hiortu með þessum orþum huat er þetta seger hann huat réðez þer Sem þeir koma til kirkiunnar klaustra dyranna komaz þæir þar æcke framm þi at dyrren ero lǽst en lyckillenn finnz ecke ænda fa þæir oc eigi broteð upp hurðena þui at þæir hafa enge þau tol er þar til heyre er þar til heyre en þo faz þæir viðr um stund en fa æcke at gort Sem þæir j micklum kurhuga fáz viðr at koma upp dyrunum koma þar farande tueir kiallara menn af garþenum Rikarðr ok Vilelmr er þæir heyra hark oc hareyste hærklæddra manna ok rifa fra lasenn meðr ollum skunda lukande sua upp dyrunum fyri erkibyskupinum Tueir sueinar hofðu oc komet laupande j kirkiuna þegar i fyrsto sem riddararner liopu meðr ópe oc herlaupe um garðenn þann tima sem brœðr sungu aptan  song þæir er mæirr sogðu þæim Riddaranna til tœke með fælmt en fullum orþum SVngnum aptansaungenum hafaz brœðr a bœnum uiðr sem þæir heyra at herklædder mænn laupa um klaustreð en aðrer laupa uikia ser her ok huar ut af Ero þæir oc einer af þæim er erkibyskupenum vilia giarna uiðr hialpa sem marka ma af orþum þess er ut gængr af kirkiunne mote sinum herra thomase erkibyskupe ok seger sua til hans Gack inn faðer seger hann Gack inn ok uer her ihia oss at uér krunimz sua eilifre dyrðar krunu i life eilifo aller samt sem uér þolum nu aller samt þrautina þi at af þinne frauero aukaz oss uesolð en af þinne hia uero hafum ver margfalldlegha huggan hinn sǽle thomas er nu komenn at kirkiodyrunum andsuarande brœðrenum sua fareð brœðr seger hann oc fyllet yðart guðlekt æmbǽtte Sem hann nemr stað uiðr kirkiodyrren mæler hann sua til munkanna er hallda hurðenne til þess at þæir strenge dyrren þegar aptr sem hann kemr j kirkiuna Sua lenge seger hann sem þer hafet hændr a hurþenne kæmr ek æigi innan dyra Sem munkarner heyra þetta ryma þæir þegar fra dyrunum En hann gengr i kirkio  dyrren oc stændr a þreskelldinum um stund rekande brott fra kirkiunne alla leikmænn er at honum þyrpaz Sua sem þæir hygge at nockorr sa atburðr man skiott uerþa er þæim man syne þickia til uera Sua segiande Huat rǽðez seger hann folk þætta honum er suarað Hærklædda menn rǽðumz ver segia þæir þa er nu fara her at oss j klaustranum meðr micklo harke oc hareyste hinn sǽle thomas mæler Ek uil fara mote þæim oc mœta þæim sua Enn er brœðrnar lata hann eigi na at fara sem hann til fyser ut af kirkiunne mote sinum ouinum þa færr hann um stund ræikande i kirkio dyrunum En brœðrner biðia hann inn ganga oc jnnar i korenn ok sua þaþan i sancta sanctoRum til heilags alltares at þæir æire honum þar sakar uirþengar uiðr sua hæilagan stað en hann uill þat eigi þat Sem klærkunum gætz æigi at er þæir sea at þæir koma honum hverge or þæim stað er hann vill standa j þa uerðr af þæirra okuirleik nockorr sua þyss þui at sumer af brœðrum laupa til gripande iarnlokur þǽr er kirkiuna matte aptr strengia meðr þi at giarna uilia þæir byrgia hana sem bæzt kunna þæir Enn er hinn sǽle thomas ærkibyskup ser þætta mæler hann til munkanna faret brott seger hann litilhugaþer en lateð blinda oc væsla œþaz i sinne bræðe Ok enn meler hann til allra iamnsaman klærka ok munka er ihia honum standa Ek byð yðr seger hann fyri krapt lyðnennar at þer byrgit æigi aptr dyrr kirkiunnar þi at æigi samer at gera herkastala af kirkio Vpp gefnum aptansongenum ganga nockorer af brœðrum meðr skyndingo uttar af korenum takande sinn sœta herra hondum hinn sǽla thomas ærkibyskup oc læiða hann nǽr nauðgan inn j kirkiunna meðr ser kastande aptr kirkiu hurþenne at þæir strænge sem skiotaz úte þa sem ærkibyskupsens life epter læita Enn er hinn sæle thomas ærkibyskup ser þetta snyz hann meðr allum skunda at luka upp kirkiu dyrunum biðr þa fra ryma er honum likar sua en sina menn er nu ero miok haskasamlegha stadder þi likaz sem þæir se nǽr j uarga munne drægr hann meðr sinum hæilaghum hondum inn i kirkiuna sua mǽlande Jnn þer sem skiotaz gerande sek guðs syne likan j geymslu sinna suna at hann mæge meðr varum herra sua segia Enge fyri forsk af þæim er þu fækt mer at geyma Munkarner meðr klærkunum sem þæir sea at hann uill j kirkiu

dyrunum viðr hafaz taka þæir hann um siþer með forze oc fœra hann meðr afle or dyrunum jnn i kirkiuna Vpp sættum aðr dyrunum af sialfum honum at hans dauðe dragez eigi undan ne þæirra færð sæinkez er hans lif vilia af honum taka er nu ero nǽr komner at kirkiunne ok þi gerer hann sua at hann væit sinn dauða afla manu ser æilifrar dyrðar sem sialfr hann hafðe laungu aðr fyri sagt tvæim abotum um sina pinsl at verþa munde abotanum af pontis oc abotanum af valle lucenti oc at hann munde j kirkio dræpenn vera af sinum ovinum Sagt hafðe hann þæim ok baðum at hann munde fara hæim til ænglandz ok þo mæirr sakar þæirrar uitranar er hann fækk j frannz af sinne pinu oc dauþa en sakar boðskapar herra pauans NV sem thomas erkibyskup hefer sialfr upp sætt kirkio dyrnar en munkarner með klærkunum hafa meðr afle af slitet kirkio hurþenne fœrande hann meðr uallde jnnar ... ... NV sem guðs maðr ser at hans lifdaghum liðr fast þar sem hans fiandmænn skaka sin suerþ nu yfer hans hofðe sem sua reiðer ok oþer at þæir ero nu likare grimmum skynlausum dyrum en monnum þa snyzt hann at allterino þi sem nest honum er ok neiger sitt heilaga hofuð mote allterino þessor orð siðarst mælande Guðe oc sælle marie oc hæilaghum patroniss þessarrar heilagrar kirkio ok hinum sæla dionisio guðs pinslar vátt fæl ek mek a hende Sem hann hefer sua sagt Leypr fram æinn af riddarunum er meðr sinne hreyste vill afla ser a þænna háátt fiar oc frama at hann reyne sitt suerð fyrstr i hofðe ærkibyskupenum ok hœggr til hans meðr ollu afle En hann hinn signaðe retter framm hofuðet Suerþet tekr fyrst armlægg klærks nockors oc fǽr hann saar mikit En at hans se at goðu gætið ok vitat se huerr hann hefer veret þa hefer hann eduarð grim heitið af kastala kantabyrge Enn er hann klærkrenn kenner hann sek særþan dregr hann at ser hondena sem skiotaz þi at hann kenner sek æigi mega þola þunga hoggsens Af þi kæmr hogget i hofuð erkibyskupenum oc uerþr þui minna saret sem hinum tekr mæirr klærkenum ok af þi at hann fǽr ok sár af þesso hogge þa tekr bloðet at renna j augu ok andlit erkibyskupenum En sa sem hogget hafðe kallar þegar háre raust a sina felaga hogget hogget seger hann Sem þetta heyra þæir er a bœnum hofðuz viðr flyia aller þegar at forða sér þi eigi ulikt sem guðspiallet seger Ek skal af slá hirðenn ok manu þa sauðerner hiarþarennar dreifaz Eige lǽtr guð litla ogn koma yfer alla þa er við ero stadder þenna hinn ogurlegha atburð nema hælldr sua mickla at huerr sem æinn staþugr maðr ma ogn oc aga af hafa Enn er hann klærkrenn rǽþez at fa fleire saren þa vikr hann ser at alltare þi er nest er ok marger af brœðrum ero fyri þæir er þanneg hofðu fyri rœzlo saker flýt en eigi væit hann huerr hann hefer sǽrt En huerr er klærkenum væitte saret þa marku ver a þi at vilhialmr af tráz sagþe sinum fælaghum siþan at hann hæfðe hogget hond af Jone af sarisbær er þæir talaþu af þesso vanda verke millim sin huat illt er huerr þæirra hafðe gort a guðs manne gerande ser rósan af sinum guðrækilegha glœp i kastala salltude epter dauda erkibyskupsens j huerium er þæir trakteraðo aðr sem sagt var af hans dauþa Einn af brœðrum er af sino huggœþe ok hiartapinu huarfar hia sinum sœta foður fǽr hogg i hofuðet En af þui at bœn heilaghs mannz auðlaðez þat er hann bað at engenn af hanns monnum tok dauþa utan sialfr hann þa er þessor meðr flotu suerþe slegenn sua at hann œrer viðr Hinn signaðe thomas gæfande sek guðe fell a kne sem hann feck hit fyrsta hogget Augunum meðr samtengðum hondum framme fyri ser til himinsens upp léttum a þann hátt sem goþer menn biðiaz fyrir til guðs Offrande sua guðe sialfan sek lifande forn i mustere fyri heilagho alltare ok sua sem hann stendr sua meðr neigðo hofðe biðande annars hoggs leypr framm annarr Riddare. ok hœggr enn i hofuð honum Enn er hann fǽr þetta sár fellr hann fram a rekkiande sek út meðr rettum likame til iarðarennar fram fallenn sua sem til bœnar þisa nest leypr fram hinn þriðe riddare hoggande meðr þi mote til hofuðs erkibyskupenum at hann sueipar til suerþino sniðande mikinn þora krununnar af honum aukande sua hit fyrsta saret Hinn fiorðe riddarenn sem hann er um stund framm eggiaðr af einum þæirra ok fast hattaðr til at hann freste eigi lengr at hogga leypr hann fram reiðande suerþit meðr aullu afle ok hœggr i þat sama sar sem hiner hofðu aðr hogget sua hart at marmara golfeno tekr ok brestr suerþet j tua lute fellr hinn fremre lutr suerþzens a golfet en hann kastar hinum eptra þa til ok sua liggia baþer epter klærkunum ok kirkiunne til minnes En huat er þessor suerþzbrot hafa at merkia þa virðez sua vitþum monnum ok vitrum at þau hafe at þauða niðrkast ovinsamlegs valldz er kirkiunnar fiandmenn fengo j dauþa ok dreyra þessa dyra guðs astvinar En sua miket guðzreiðiss verk sem þesser hofðu a guðs manne gort þa nœgez þæim þo æigi er siþarst vinn a honum nema hann gerer ok þetta meðr sem faheyrt er annat slikt ok ogorlekt er i fra at segia hann styyter suerþino ofan i þat heilaga hofuð er þæir hofðu aðr mikenn þora haussens af slegit Sem erkibyskupenn liggr nu dauðr fyri honum ok rœrir þann heilagha heila i hofðeno meðr suerþino er skambragz gerer margan mann heilan dreifande honum meðr diofulegre œþe oc hatrsamlegre hermð um kirkio golfet kallande hátt a sina glœpafulla kumpana sua segiande Dauðr er hann Brott uer heþan sem skiottaz Af þessum hans orþum ma þat skiliaz at þæir hafa þat ottaz at nockorer uollduger menn Riddarar frendr eþa felagar ærkibyskupsens mundo viðr varer verþa þetta hit odœmelegha verk er þæir hofðu gort ok hefna sins herra ok hofþingia Enn er þæir hafa þat allt fullnat epter fýst sem þa til lyster at vinna a þessum goþa guðs vin þa ganga þæir hátt kallande ut af kirkiunne œpande sigraróp a þann hatt sem menn gera epter stór strið ef mænn fa fagran sigr j bardogum meðr þesshattar orþum œper huerr a annan sua segiande konungleger riddarar konungleger riddarar En aðrer gera ser at gabb ok glænno sua segiande hann villde vera konungr ok hann villde vera meire en konungr se hann nu konungr se hann nu Likiande sek enn i þesso þæim er sialfan guð gabbaðo þann tima er hann a krossenum brigzlande honum þi at hann gerðe sek at guðs syne Sem fyrr  nefnder fiorer Riddarar ero varla enn af kirkiunne komner með sinne glœpa fullre sueit snyz einn af þæim aptr undrande ef ærkibyskupenn er þegar dauðr Gengr til skoðande þann likilagha likama prouande at hann se meðr ollu liflauss ok sem hann finnr hann ærkibyskupenn meðr ollu liflausan kallar hann háre roddu a sina fælaga segiande þæim at hann er sannlegha dauðr En eigi steyter hann þi siðr suerþino ofan j toman haus ærkibyskupsens hatande sua af sinne greypre grimd hans heilagha likama Þetta niþingsuerk gerðe robert af broch sa hinn same er af þæim kynkuislum uar komenn sem ver fyrr nefndum er oll uar ill ok glœpa full þessor uillde likia sek longin þi at hann uill nu j uerkino uera annarr longin nema þessorr uar hinum fyrra mycklo uerre Hinn heiþinge lagðe spiote j siþo drottens en rettez siþan ok gerðez guðs vin ok hans martir En þessor kristinn at kalle stingr sino suerþe i heila laust hofuð kriste drottens Langt j mikileik glœpsens mmeirr misgerande en þæir er til þess komo til várs drottens kross at briota hanns bæin ef hann henge a krossenum lifande fyri þæim En sem þæir funnu hann liflausan uilldo þæir meþr engo mote niþaz a honum dauþum Fra fyrsta hogge til hins siþarsta er þessorr hinn signaðe guðs vin þolðe meðr ubrigþilegre staðfesto þar til er hann let sitt lif fyri gvþs ælsko ok kirkiunnar sok heyrðe enge nockorskonar orþ af hans munne eige kallaðe hann ne and uarpaðe ok þat er æinkannlega er mest undrande þi at þat er mest mote natturunne at huarke hof hann upp hond ne kastaðe klæþum sino hofðe til lifðar mote þæirra suerþum er hann sǽrþo næma hællt sino hæilagha hofðe neigþo ok kuirro under þæirra suerþ sua lenge sem hann lifðe En siþan hann let sitt lif fyri guðs ast fell hann fram a sem fyR sagþez sua sem til bœnar meðr rettum likame huarke hond ne fót a ser rœrande Meþr slikre pino mœþu oc mannraunum for þessorr hinn signaðe guþs astuin af þesso liþanda life meðr sœmð ok sigre tekenn i hit æilifa lif .iiij. kalendas ianuarii meðr guðlegre glæþe allrar himneskrar hirþar meþr þæim eiliflegha samfagnande Gæfe þat guþ at hann se fyri oss synþugum sinum almusum biðiande sua lenge sem ver erum þurfande ver seem honum ok iamnlega dyggilegha þionande ok hann meðr fullre elsko sua tigrlegha dyrkande at hann uerþe oss alldre gleymande Amen I þilikre giof guðleghs valldz ok vilia er þat æige umliðande nema hælldr trulegha teliande er marger ero miok undrande hueria sœmð er sannr guð væit ... ... SEm Riddararner hofðu þetta hit udœmelegha uerk gort Snua þæir ut af kirkiunne framm i klaustret En af þi at þæir ero nu ecke minnr af sinum agirndar hug oc þorsta framm luter a fearlute en þæir voru aðr hæiter til þessa hins meinlausa bloðs er þæir hofðu nu ut steypt þa snuaz þæir þegar aller vpp a erkibyskupsens haller oc onnur herberge meðr allre sinne sveit Sumer laupa til hesta  husanne dragande hestana út af stollunum beriande oc særande þa erkibyskupsens sueina er fyri standa Aðrer laupa i huert hus þat er þæir finna a garðenum rannzsakande oc rǽnande ollu þi er þæir finna En siþan skipta þæir með ser Gulli silfri klǽðum goþum dyrleghum husbuninge Sua likar guþe er ollu skipar meðr sinne speke at þrelsens pinsl meðr ollum atuikum ok atburðum likez sem mest sins drottens pino sua at ollum rettruaþum monnum skiliz þat i þi at sua sem várr drottenn leyste heilaga kirkio af diofuls vallde i sinum dauða sua skyli hon ok verþa frelst af þrælkan veralldlegra hofþingia fyri bloð þessa pinslar vattz Oll rit ok bræf ok staþarens priuilegia er þæir finna fa þæir Ranulfe af broch at hann flyte þau til heinreks konungs j normande at hann gere af huat er honum likar bæþe þau er þæim þickia mest mote vera konungsens vonum sem hin er þæim þickia meðr vera hæilagrar kirkio frelse ok sœmð kantuariensis kirkio ok riddararner gerþo þetta þeir finna meðr oðrum lutum tvau heruilegh harklæðe er þessorr hinn goþe guðs vin hafðe nést ser haft ok sva viðr sek skipt sem honum likaðe En ecke skipta þæir þæim millim sin oc eigi leggia þæir lute a huerr þæirra er þau skal liota helldr fleyia þæir þæim langt i brott fra ser Eigi litt undrande at þæim gefr sua miket hæilagleiks mark oc opinbert leyndrar siðsemðar at sea þessa hins dyra drottens vinar Af þi mæla marger þegar meðr ser af sueitinne lagt ok leynilegha Sannlegha var þessorr maðr rettlátr ok a sin briost snuaz þegar brott ifra þessor liktiz þæim guðspiallega hundraðs hofþingia er til guðs sunar sem hann heck a krossenum mællte sua þessor er sannlegha son guðs Sua segez at hann riddarenn er fyrstr vann a ærkibyskupenum angraðe at hann hafðe i sua fyrdœmðan glœp fallet Af þi gengr hann til skripta við byskup sinn ok iattar honum sua Ver skundaþum seger hann með storheitum hugha ok sem meþr nockorum nyfengnum fagnaðe til erkibyskupsens dauða Enn er ver brott snerum sem ver hofðum glœpenn gort syndiz oss skialfandum ok ræzlo fullum sem iorþen open vere buen at gleypa oss lifande viðr huert fót spor er ver framm gengum Byskupenn er þessor iatning var fyri gor var bartholomeus exoniensis maðr goðrar minneugar En Riddarenn er sek iaðe var fyrr nefndr vilhialmr af tráz Sæm þetta hit uheyrelegha verk spyrs um staþenn er annat slikt var fyrr uheyrt stirðna menn i hugh en sturlaz i hiarta beriande a sin briost hondum fast saman slaande ok viðr kniom liostande sinn sœta foður harmulega syrgiande aller samt til hofuð kirkiunnar ren

nannde hans heilagha likama sua leitande þesser er virðaz litils af rikum monnum sua girnaz at sea sinn sœta herra bulaðan oc brytiaðan þæim rikis monnum er sua visna saker ræzlo af sialfra sinna ueslegre ueinorð at þæim fellr slikt ecke a hiarta sakar konungsens aga ok sialfra sinna volldugskapar af þi lifer þæirra minneng ecke i heil

aghum En aller fatœker faður lauser eckior unger oc gamler vanfœrir er viðr hans milldi verk hofðu fluttz meþan er hann matte sem hann uillde renna nu til þessa hins heilgasta likama meðr hormuleghum angre sarlega syrgiande at þæir heyra sinn hinn milldazta huggara sua vera til buenn Sliker renna til kirkiunnar þenna hæilagha likama með micklum goðvilia gofgande er ænn liggr i þæima sama stað sem hann var deyddr kyssande hans hændr ok fœtr meðr micklum goðvilia En viðr nátt sialfa ganga munkarner til þessa hæilagha likama ok hiarnskalena viðr hofuðet er sem æinn diskr hæck aðr viðr ennet þi at skinnit æitt hællt ok setia sua ok sæmia viðr hofuðet sem þikker oc fagrlegaz fare ok sua leggia munkarner hann a borur huarke þuegenn ne af klæddan bera sua innar i korenn fyri hafa alltari lata vaka yfer um nottena Vaka þæir ok sialfer eigi siðr meðr tarum ok Enn er þæir letto ærkibyskupsens likama upp af golfeno oc a barernar funnu under honum jarnhamar oc æitt bryntroll er Riddararner þann tima letto er hann dauða þolðe fyri guðs nafne ok þa under honum varð er iarðar fell En huat er þesser luter hafa at merkia þa skilia sua skynsamer menn at hann hefer nu þæirra valld meðr harðre hegndar hende er hann vanvirðu eige vilia sinna glœph sanna iðran gera Enn er hann la a golfeno rann bloðet umkringiss hans hæilaga hofuð þilikaz sem eitt raútt siappél vere sett hofuð er væl ma hans virðulegha verðleika merkia fyri guþe ok þo enskiskonar bloð a hans andlit nema æin rauð bloð drog gæck af hœgra veg enniss um nefit a vinstre kinnena i skack um þuert andlitet með huerio marke er hann vitraz siþan margum manne er af þesso vita allz æcke en fra sem sialfer þæir hæfðe sét a Sem bloðet liggr enn a golfeno ganga til ok riða bloðeno a augu ser Sumer samka bloðeno ser i kerkoppa aðrer skera klæða sin ok bloðga af skurðena ok sæll þickez huerr er skamt liðr at hann hafe nockorn lut af fenget þesso blæzaða bloðe tekr nu bloðeno slikt er til lyster þi at fyri angre gæfr enge gaum huat er En þann luta bloðsens er folket læifer taka munkarner saman ok ræinazta kær þessor lute bloðsens varðvæitez i kirkiunne Mottull hans syrkot er gæfit fatœkum monnum fyri sal hans meðr minnum athuga en sua bloðugh sem þau voru af honum teken ok sannlegha mega þæir sæler æf þæir sællde þau æige sua skiott litlo verþe Alla þessa nátt epter micklo bloð a er aðr hafðe af hofðeno runnit ifer kirkio gol fet drypr bloðet þar sem hiarnskalen hafðe sek fra hofðeno siþan hon var þar af ma þat miok undarlekt synaz at hans asiona blik

naðe eige epter sua stor hogg ok stor sár eige þornaðe hon ok æigi grofu þyckar ruckur hans ænne þi hælldr æigi þreyngðe ok nockorskonar augunum eige ne sucku Eige flaut oc nockorskonar vátt /v/t af hans nosum eða eigi var halsenn skarpare ne herðarnar niðr sigu eige sialfr likamenn stirðare eþa skinnet a honum rumare ok a ængum lut eþa lim likama matte nockorskonar þat mark sea at þat þornaðe eþa þyrre honum sætte Sua sem lifande mynd þessa dauþa likama være þat þesso synande at hans dauðe er honum j guðs auglite meirr til virðulegs verðleika en nockorskonar minkanar Varðvæittre andlitzsens fegrð bragðe syndez hann nockorn skirleik oc bliðo þa j asionunne framme hafa sem hann bar iafnlegha lifande i sino blæzaða brioste sva at likara syndiz þi at hann hœfðe sœtlegha sofnað augum ok munne aptr loknum meðr lifleghum lit en hann hæfðe sua harðan dauða þolt Meðr andvorpum ok angre hallda munkarner meðr klærkunum þessa hor

mulega nott biðande sua þæirrar grimmo grunsæmðar sem yfer koman

de dagr at þæim til leiðe Dagenn epter samnaz marger herklæddær mænn saman utan bor

gar en þat er æigi vitað til huers en sa kuittr færr at riddararner með suæit mvni taka /v/t af kirkiunne meðr forze likama hins sæ

la Thomas erkibyskups ok dragha hann vt allan staþenn bundenn við hestz hala festa hann háátt upp a galgha ella slita hann i sma sega oc kasta honum fæn eþa forað eþa j æinnhvern annan sva haþuleghan striþande upp a þat hæilagha la... feall sua i franz at hann letti eige sin... ...diss at hann herra konungenn ok aðra voll ... ...pa hino hæilagha iorsala lande myndi miok þraatt tala millim sin af goþum uerkum ok dauða dyrleghum hins sæla thomas ærkibyskups suarar patriarcha ok seger at innan xv dagha fra hans dauþa varð mer ok ollu iorsala lande þar sem ek var j iorsala 

 borgh hans dauðe meðr atuikum sua kunnigr sem nu segiz her En meðr þeima hǽtte seger patriarcha uarð hans frammferð sua skiott vitað a jorsala lande a huerio er i eino klaustre uar æinn broþer er sitt lif hafðe lenge reinlega lifat meðr auðrum hinum hælgazta lifnaðe A þæim deghe sem hinn sǽle thomas var pindr la hann broðerenn i siþarsta siukleika nærr liflauss sem hann mynde þa ok þa sina ond upp gefa Geck til hans broðorens faðer ok formaðr af klaustreno þi at hann hafðe þenna broður saker hans heilags lifnaðar framarr elskað en nockorn annan i klaustreno ok þi heimolegarre vinatto sem hann hafðe viðr hann haft þi mæirr sampindez hann honum i sinum siukleika Enn er hann formaðrenn ser hann broðurenn vera nǽr j andlate biðr hann formaðrenn broðurenn ef hann fœre fram af þessarre verolld at hann birti honum huilikt er honum vǽre ef guð lofaðe sakar þæirrar ælsko sem þæir hofðu millim sin haft Þesso iattar hann broðerenn En siðan salaðez hann Fáám daghum fra hans liflati liðnum huerfr hann aptr til sins foður epter sinu fyrir hæite segiande sek vera i fullum fagnaðe þi at hann kvaz sea sialfan guð ok af þui framarr gleðiaz en fra mege segiaz Ok at þu truir þetta satt vera sem ek segi þer meðr engo mote æfande þa skal ek þat her meðr segia þer af nockorum aðrum sem þek skal skylda til at trua þesso sem ek hæfe nu saght þer af mer Þegar sem min sala skilðez viðr minn likama var hon af ænglum teken ok fyrir sialfan guð fram a gætsamlegr oc mikils hattar maðr naðar fullre fægrð oumrœðele handa standande utolulegr engla fiolðe með hofnn meðr patriarchum ok dyrleghum guþs postulum meðr purpurleghum pinslar vattum ok sniohuitum iatarum enn er sia stoð fyri sialfum guðe sem æinn pinslar vattr meðr særðo hofðe ok driupandi dreyra af rifum saranna sem syndiz mællti varr drottenn til hans Sua byriar þer thomas at ganga i herberge þins drottens ok sua mickla dyrð sem ek gaf petro sua skal ek ok þer gefa Vaarr drottenn tok undarlegha fagra krunu af gulle ok sætti sialfr sœmilegha a hans raufaða hofuð Ok enn mellti hinn framm farni broðer Veit ek sagðe hann uttan ef at þessorr thomas er cantarabyrgiss ærkibyskup sa er a þessum daghum var dræpinn oc for meðr þæima hætte til guðs En þu mun ok marka væl mina sogn oc tima En litlum tima liðnum man þetta prouaz meðr manna sannre sogn 