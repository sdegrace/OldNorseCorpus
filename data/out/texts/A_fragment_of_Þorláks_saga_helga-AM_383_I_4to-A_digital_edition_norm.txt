… mannanna , rétt ok blezat , er hǫfuðsynð er elligar , ef þat var herfiliga hneisti ok rangliga raskat . En þau fé , er menn guldu fyrir vanhagi sína , lét hann aldrigi við ǫnnur fé , heldr lagði hann þau til þess , at þau hjú , er vel fóru saman  ok váru félauss , mǽtti þá heldr saman vera en áðr ; ok yrði þeim þat þá nǫkkut til skjóls  ok yfirbóta sinna óráða , er féin hǫfðu látit . Þorlákr byskup rauf þau ráð ǫll á dǫgum at lǫgum , er hann vissi at ólǫgum ráðin vera , hvárt sem hlut áttu í stǿrri menn eða smǽri . Eigi varð hann við suma hofðingja með ǫllu samhuga , því at hann samþykkði þat eitt við þá , er vel samði . Þótti honum þat miklu meira niðrfall guðs kristin , ef gǫfugum mǫnnum gáfusk stórir hlutir yfir . Virði hann ok við þá eigi meiri várkunn , at hefta sik eigi at óleyfðum hlutum , er áðr hǫfðu bǽði mikit lán af guði í auðrǽðum ok mannvirðingum . Nú er at segja frá hversdagsháttum ins sǽla Þorláks byskups , hvé jafnlyndr hann var at góðu er . Hann mǽlti aldrigi þat orð , er eigi kǿmi til nǫkkurrar nytsemðar , ef hann var at því sóttr . Hann var ok svá varr í sínum orðum , at hann lastaði aldrigi veðr , sem margir gera , ok enga þá hluti , er eigi eru lastandi , ok hann sá at eftir guðs vilja fóru . Hann langaði til øngra dǿgra . Hann kvíddi ok engu vilgi mjǫk nema imbrudǫgum ok alþingi , af því alþingi , at honum þótti þar margr maðr verða villr vega um sín málaferli , sá er mikils var virðr  ok honum mikit við liggja . En af því imbrudǫgum , at honum þótti þat ábyrgðarráð mikit at vígja þá menn , er til þess sóttu langa leið , ok hann sá allmjǫk vanfǿra til , bǽði fyrir lǽrdóms sakir lítils  ok annarra hátta , sér óskapfelldra , en hann nennti þó varliga at varna , bǽði fyrir sakir fátǿkis þeira sjalfra , þá enn fyrir sakir þeira manna , er þeim hǫfðu kennt , eða sína jarteignir hǫfðu til sent . En sagði hann hverjum þeira greiniliga , hvat hverri vígslu fylgði til vanða , ok fal þeim þá sjǫlfum ábyrgð á , ok þeim er þá sendu . Þórlakr byskup lét oft kenna kenningar , af því at hann sá þat , þó at eigi yrði svá oft hlýtt svá skynsamliga sem skyldi bóksǫgum , at þó dvalði þat þá ónýtar iðnir fyrir mǫrgum mǫnnum . Hann var ok svá jafnlyndr í fǫstum , þá er hann var heima , en í vǫkum ok í bǿnahaldi , hvárt sem hann var heima eða eigi , at svá var sem til ins sama vǽri jafnan at ǽtla . Hann neyti svá lítt fǿzlu , at eigi mátti annat líkligra þykkja , en hann myndi þá oftast við skiljask , er honum þótti mest fyrir . Svá var honum um drykk farit , at aldrigi mátti þat finna at á hann fengi , þó at hann hefði þess drykk . En hann var svá drykksǽll , þá er hann veitti vinum sínum , at þat ǫl brásk aldrigi náliga , er hann blezaði sjalfr sinni hendi , þá er gerðar veiddi . hann ok svá óvandblǿtr ok vinveittr at þeim veizlum , er drykkjur váru , at hann sǿmði við þat , allt er sǿmanda var ok eigi samði illa . En er Þorlákr byskup drakk vatn eða óáfenginn drykk , þá fór hann svá stillliga með , ok með svá mikilli bindandi , at hann saup á þrjá sopa , eða fimm , eða sjau , en náliga aldrigi framar hann drakk ok náliga aldrigi matmála í milli ósjúkr , ef eigi váru alþýðudrykkjur . Þórlákr byskup … 