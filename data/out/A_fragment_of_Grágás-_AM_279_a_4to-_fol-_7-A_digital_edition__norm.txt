… þá verðr þat at gǫrtǿki of hvalinn allan  þótt annarr maðr eigi fjǫru  ok eignask sá eigi at heldr hvalinn flotfundinn nema hann hafi keypt með ǫllum góða . Ef griðmenn manns finna hval á floti . ok á búandi verk þeira allt , þá eignask hann hvalinn . Ef hann átti fiski þeira at eins , ok eignask hann þá eigi meira en þat er búar virða at fiskin dvalðisk meðan , eða sýsla hans , ok hlut af skipi sínu , ok ábyrgjask þeir þó skipit sem áðr . Þeir menn er fyrstir koma at hval þeim er fluttr verðr at landi ór almenningu eigu at hafa af þeim þriðjungi hvalsins er flytjendr eignask  þrjátigu vǽtta samfengins hvals , ef hvalr er tvítøgr eða meiri óskerðr , eða svá skerðr at hann sé þá eigi minni en heill tvítøgr þess kyns hvalr  áttafjórðungavǽttir einar skulu vera finnandaspik , þar skal finnandaspik vera er menn flytja hval eða bera festar í þótt þeir megi eigi einir flytja  eigu þeir jafnt þá er fundu hvalinn þótt þeir aðrir menn beri festar í meðan þeir fara at liði sér . Ef þeir menn er fyrstir finna hval , ok taka hann til flutningar skera af hvalnum á skip sín , en flytja þat er eftir er  þá skulu , þat hafa fyrir finnandaspik , svá sem þat vinzk til . Ef meira er af hvalnum á skip lagit en því gegni , þá skal þat fara sem ǫnnur flutning . Nú flytja menn hval ór almenning til lands , ok eignask þeir eigi hvalin at heldr , nema þeir beri fyrr festar á land en þeir láti hvalinn lausan ok festi eigi verr en tínt er um rekahval . Ef þeir fylgja eigi festum þeim til lands er fastar eru í hvalnum , eða festa hann verr en nú er tínt þá er þat reka hvalr , ok á sá maðr þann hval allan er fjǫru á . Ef menn flytja hval ór almenningu , ok skulu þeir honum til lands fylgja meðan þeim ok farkosti þeira er óhǽtt fyrir boðum eða brimi . Nú skiljask þeir við hval fyrir þessum sǫkum , ok eignask þeir þó hval ef á þat land rekr sem þeir vildu til flytja . En ef hval rekr annars ok er þat rekahvalr . Nú hafa þeir annars skipi lent , ok skulu þeir þó jafn skyldir at festa hval þann þegar er þeir megu  eigi eignask þeir ella hval . Nú koma aðrir menn til ok festa hval meðan þeir bjarga skipi sínu , ok eignask þeir þó hvalinn , ef þat berr kviðr at þeir dvelði ekki til fǫrna . Nú rekr hval svá mjǫk fyrir veðri , eða straumi , at hann ræðr skipinu en eigi skipit honum , þá er sem þeir hafi ófundinn hvalinn . Ef menn flytja hval þaðan frá landi manns er sjá má fisk á , ok verðr þat gǫrtǿki  í fjǫrðum , eða í sundum , þar er maðr flytr hval þaðan er sjá má fisk á borði frá fleirum lǫndum , ok eigu þeir allir jafnt þott einn flyti á sitt land hvalinn . Ef menn elta hvala á land manns , þá eignask þeir hluti en landeigandi þriðjung . Ef hvalr verðr í vǫkum útarr en fisk of sér á borði , þá á sá maðr er fyrst fiðr hvalinn , allan þann er hann kømr á ís upp . Nú koma menn til ok bera vápn á hvalana ok festa við svá at eigi megu niðr søkkva þá eigi þeir er veiða . Ef þeir níta fulltingi annarra manna , ok ábyrgjask þeir þá hvalinn við hina er þeir nittu . Svá mikinn hlut sem þeim byrjaði at manntali ór hvalnum , ef kviðr berr þat at þeir mundi of veiða ef þeir vǽri allir at , en þá slíti frá þeim . Nú fiðr maðr hval í ísum nǽr landi , ok þó fyrir útan netlǫg , þá á hann halfan ef kvikr er , en landeigandi allan ef dauðr er , ok svá þá ef hvalr er kvikr í netlǫgum at í ósekum . Nú gengr vǫkin allt til lands sú er menn sǽra hvala í fyrir útan netlǫg , ok renna hvalarnir á land upp , þá á svá at fara sem menn reki með skipum upp . Ef menn skjóta þingbornum skotum á hvǫlum í vǫkum , ok eigu eigi þeir heldr en aðrir menn , nema dauðan reki á land , þá eigu þeir skothlut . Hverr á veiði sína fyrir útan netlǫg , en þat er veiðr er menn fǿra á skipi til lands , en flutning ella . Ef maðr veiðir hval í rekamarki , þar er fisk of sér á , ok fyrir útan netlǫg , þá á sá allan … 